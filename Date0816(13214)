六、弘護流通二：初、且略敘科前品從妙而圓，既備成德，然無以守衛，恐魔事或作妄沮成功，故二圣、二天、十神說陀羅尼咒，誓以驅辟魔障，消除衰患，故名，而為弘護流通也。然成德之行既妙而圓，烏有魔事耶？楞嚴曰：本覺妙明，昧為頑空，一切魔鬼皆依空昧。明能破暗，故一人發真，彼皆消殞，況彼群邪戀此塵勞，恐其隳裂，於三昧時僉來惱亂，是為奢摩他中微細魔事，故須防衛，茲實流通之助也。
陀羅尼，此云總持，即念慧妙力，諸佛密語，有一字、多字、無字之異。能以一字總無量法，持無量義，摧邪立正，殄惡生善，皆能總而持之之謂也。其體名陀羅尼，其用名咒。咒，祝也。以是法而祝之，使從所祈也。咒或諸佛密語，出於心術妙用冥加之功，不可得而思議。或鬼神王名，呼其王，則妖魅竄伏。以密語神名不應翻譯故，或謂之真言。
二、依文正釋七：初、藥王問福爾時，藥王菩薩即從座起至如說修行，功德甚多。
藥王，即喜見後身，苦行持經，志存弘護，故發起此品。然持經功德前品屢明，如比功不過供十萬億佛，比功不過施諸外物及得少果而已。至此比功，則勝供八百萬億河沙佛者，明持行益深，獲功益勝也。將伸弘護，先問得福者，使後世知其持行益深，獲功益勝，而遞為弘護耳。
爾時，藥王菩薩白佛言至即說咒曰。
安爾至阿磨若那多夜。
世尊！是陀羅尼神咒至則為侵毀是諸佛已。
由彼諸佛所授故也。
時釋迦牟尼至於諸眾生多所饒益。
爾時，勇施菩薩白佛言至而說咒曰。
痤隸至涅梨墀婆底。
世尊！是陀羅尼神咒至則為侵毀是諸佛已。
妙音欲詣娑婆禮覲釋迦及見藥王、勇施，當知勇施乃此會上首，故特說咒。諸佛亦皆隨喜者，亦隨喜擁護也。富單那，熱病鬼。吉蔗，起屍鬼。鳩盤茶，可畏鬼。伺，窺察也。
爾時，毗沙門天王至即說咒曰。
阿梨至拘那履。
世尊！以是神咒至令百由旬內無諸衰患。
爾時，持國天王至即說咒曰。
阿伽禰至浮樓莎抳頞底。
世尊！是陀羅尼神咒至則為侵毀是諸佛已。
毗沙北方天王力護佛法，持國東方天王為四方首。
爾時，有羅剎女等至而說咒曰。
伊提履至㝹醯。
寧上我頭上，莫惱於法師至亦復莫惱。
害人之鬼無甚於羅剎女鬼子母，亦誓護持，則余神可知。此咒皆鬼神之名。毗陀羅等，即食精氣，為殃害鬼。若一日等，皆熱病鬼。若男形等，皆魑魅類。
即於佛前而說偈言：若不順我咒至當獲如是殃。
諸羅剎女說此偈已，白佛言至消眾毒藥經五功，書寫為下，若但書寫，即生忉利，況具五功？又正憶念，其福倍勝，如下所明。
若有人受持、讀誦至正憶念、如說修行。
此牒上文明倍勝之福也。忉利，乃第二天，所共唯天人。兜率，即第四天，所共乃菩薩，倍勝可知矣。授手，提接義也。內宮天女，皆以化生，無有淫欲。
世尊！我今以神通力故至使不斷絕。
二、釋尊助揚四：初、嘉贊普賢爾時，釋迦牟尼佛贊言至普賢菩薩名者。
二、助揚正福四：初、冥證妙利普賢！若有受持、讀誦至釋迦牟尼佛衣之所覆。
此助宣正憶念福，以成普賢前說也。則見釋迦，如從口聞等者，謂能正憶念，則即是經而見佛，不滯於名相，即是法而造妙，不異於親聞也。是為供佛，謂能作佛事。為佛所贊，謂深契佛心。摩頂，言得果有期。衣覆，言成柔忍行。皆由憶念之正故，冥證若此。
如是之人，不復貪著世樂至能修普賢之行。
此皆正憶念力也。有正憶念，自然具足安樂行法，而三毒妒慢所不能惱，真能修普賢行。當知正憶念力，實妙行真要。所以普賢再三言之，釋尊又復助揚，意使後世知普賢所以勸發成行，不在多術。唯正憶念足矣，行人識之。
普賢！若如來滅後至師子法座上。
已得正因故。
普賢！若於後世至亦於現世得其福報。
憶念既正，趣操自高，所愿自遂。
若有人輕毀之言至諸惡重病。
報應之理，出乎性命之微，蓋由性生心，由命制業。心以內感，業以外召，各從其類，毫末不忒，意報應之於心業，猶萬形之於模范焉。吉兇美惡，類自為范，莫不相肖，是以毀持經之正見，則世世無眼。供養贊嘆，則得現果報。出其過惡，則得惡疾。輕笑之者，則獲丑狀。若手腳之繚曲乖戾，眼目之角擘倒視，皆丑狀也。又加之臭惡瘡膿，鼓喘重病，凡皆心之模范，以類自召故也。世之艱窮、丑陋、癃殘百疾者，不無宿因。昧者雖睹其然，莫知其所以然，故或不覺愆失，而行將自及，為可悲者，此佛所以助揚普賢利行，而因言報應之端，使人以類推之，知自防閑，庶無愆失之患，蓋亦利行之緒余也。易道彰往察來明得失之報，因貳以濟民行，其意同此。
是故，普賢！若見受持是經典者，當起遠迎，當如敬佛。
毋召毀業也。
說是時至具普賢道。
萬億旋陀羅尼，即遍一切處之行也。普賢道，即遍一切處之體也。說無量菩薩皆得是行，剎塵菩薩皆具是體者，妙法終談智行，體用一切圓備，故聞品成行，若此其至，即所謂以常行成不德之德，是乃法華實相之極證也。自進至於此，為以行契智常然大用之門，華嚴法終善財，復見文殊、普賢，為以行契智果法大用常然之門，其意同此。彼經云：善財游百城已，到普門國見文殊，文殊告言：若於一善生住著，於少功德以為足，不能善巧發行愿，不能究了諸法門。善財因是成就阿僧只法門，即見普賢，普賢告言：我於塵劫行菩薩道，求一切智，得究竟平等法身，復得無上色身，入一切剎，遍一切處，隨機應現。善財因是具足普賢諸愿行海，與普賢等，與諸佛等。此皆最後勸發，使得萬億旋陀羅尼及具普賢道也。
佛說是經時至受持佛語，作禮而去。