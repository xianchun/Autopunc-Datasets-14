六妙門者，蓋是內行之根本，三乘得道之要逕。故釋迦初詣道樹，跏趺坐草，內思安般：一、數；二、隨；三、止；四、觀；五、還；六、凈，因此萬行開發，降魔成道。當知佛為物軌，示跡若斯，三乘正士豈不同游此路？
所言六者，即是數法。約數明禪，故言六也。如佛或約一數辯禪，所謂一行三昧；或約二數，謂一止，二觀；或約三數，謂三三昧；或約四數，所謂四禪；或約五數，謂五門禪；或約六數，謂六妙門；或約七數，謂七依定；或約八數，謂八背舍；或約九數，謂九次第定；或約十數，謂十禪支。如是等，乃至百千萬億阿僧只不可說諸三昧門，悉是約數說諸禪也。雖數有多少，窮其法相，莫不悉相收攝。以眾生機悟不同，故有增減之數，分別利物。今言六者，即是約數法而標章也。
妙者，其意乃多，若論正意，即是滅諦涅盤。故滅四行中言滅、止、妙、離。涅盤非斷非常，有而難契，無而易得，故言妙也。六法能通，故名為門。門雖有六，會妙不殊，故經言：泥洹真法寶，眾生從種種門入。此則通釋六妙門之大意也。
六妙門大意有十：第一、歷別對諸禪六妙門；第二、次第相生六妙門；第三、隨便宜六妙門；第四、隨對治六妙門；第五、相攝六妙門；第六、通別六妙門；第七、旋轉六妙門；第八、觀心六妙門；第九、圓觀六妙門；第十、證相六妙門。
釋第一、歷別對諸禪定明六妙門，即為六意：
一者、依數為妙門，行者因數息故，即能出生四禪、四無量心、四無色定。若於最後非非想定能覺知非是涅盤，是人必定得三乘道。何以故？此定陰、界、入和合故有，虛誑不實，雖無麤煩惱，而亦成就十種細煩惱。知已破折，不住不著，心得解脫，即證三乘涅盤故。此義如須跋陀羅，佛教斷非非想處惑，即便獲得阿羅漢果。數為妙門，意在於此也。
二者、隨為妙門者，行者因隨息故，即能出生十六特勝，所謂：一、知息入；二、知息出；三、知息長短；四、知息遍身；五、除諸身行；六、心受命心，爾時即能舍命，給施眾生，心無驚畏。當知了達息空，即能具足舍命檀波羅蜜。
復次，行者若達息空，即不見陰、入、界等諸法，亦不見世間、出世間種種法相。為破眾生種種橫計，迷執諸法，輪回六趣，故有所說，而實無說無示。以聽者無聞無得故，是時雖行法施，不執法施，無恩於彼，而利一切。譬如大地、虛空、日月利益世間，而無心於物，不求恩報。菩薩達息性空，行平等法施檀波羅蜜利益眾生亦復如是。
當知菩薩知息性空，不得慳度，而能了了分別慳度，以不可得故，知息性空，具足尸羅、羼提、毗梨耶、禪那、般若波羅蜜亦復如是。是中應一一廣旋轉諸波羅蜜相，為求佛道善男子、善女人開示分別，是即略說於數息門中修旋轉陀羅尼，菩薩所行無礙方便。菩薩若入是門，直說數息調心，窮劫不盡，*況復於隨、止、觀、還、凈等種種諸禪，智慧、神通、四辨、力、無所畏、諸地行愿、一切種智無盡，一切功德旋轉分別而可盡乎？
次釋第八、觀心六妙門。觀心六妙門者，此為大根性行人善識法惡，不由次第，懸照諸法之源。何等為諸法之源？所謂眾生心也。一切萬法由心而起，若能反觀心性，不可得心源，即知萬法皆無根本。約此觀心說六妙門，非如前也。所以者何？如行者初學觀心時，知一切世間、出世間諸數量法皆悉從心出，離心之外，更無一法，是則數一切法皆悉約心故數。當知心者即是數門。
復次，行者當觀心時，知一切數量之法悉隨心王。若無心王，即無心數，心王動故，心數亦動，譬如百官臣民悉皆隨順大王，一切諸數量法依隨心王亦復如是。如是觀時，即知心是隨門。
復次，行者當觀心時，知心性常寂，即諸法亦寂，寂故不念，不念故即不動，不動故名止也。當知心者即是止門。
復次，行者當觀心時，覺了心性猶如虛空，無名無相，一切語言道斷，開無明藏，見真實性，於一切諸法得無著慧。當知心者即是觀門。
復次，行者當觀心時，既不得所觀之心，亦不得能觀之智，爾時心如虛空，無所依倚。以無著妙慧雖不見諸法，而還通達一切諸法，分別顯示入諸法界無所缺減，普現色身，垂形九道，入變通藏，集諸善根，回向菩提，莊嚴佛道。當知心者即是還門。
復次，行者當觀心時，雖不得心及諸法，而能了了分別一切諸法。雖分別一切法，不著一切法，成就一切法，不染一切法。以自性清凈，從本以來不為無明惑倒之所染故，故經云：心不染煩惱，煩惱不染心。行者通達自性清凈心故，入於垢法，不為垢法所染，故名為凈。當知心者即是凈門。如是六門，不由次第，直觀心性，即便具足也。
次釋第九、圓觀六妙門。夫圓觀者，豈得如上所說，但觀心源，具足六妙門，觀余諸法，不得爾乎？今行者觀一心，見一切心及一切法；觀一法，見一切法及一切心。觀菩提，見一切煩惱生死；觀煩惱生死，見一切菩提涅盤。觀一佛，見一切眾生及諸佛；觀一眾生，見一切佛及一切眾生。一切皆如影現，非內非外，不一不異，十方不可思議，本性自爾，無能作者。非但於一心中分別一切十方法界凡圣色心諸法數量，亦能於一微塵中通達一切十方世界諸佛凡圣色心數量法門，是即略說圓觀數門。隨、止、觀、還、凈等，一一皆亦如是。是數微妙不可思議，非口所宣，非心所測，尚非諸小菩薩及二乘境界，*況諸凡夫。
若有利根大士聞如是妙法，能信解受持，正念思惟，專精修習，當知是人行佛行處，住佛住處，入如來室，著如來衣，坐如來座，即於此身必定當得六根清凈，開佛知見，普現色身，成等正覺，故華嚴經云：初發心時，便成正覺。了達諸法真實之性，所有慧身不由他悟。
次釋第十、證相六妙門。前九種六妙門皆修因之相，義兼證果，說不具足。今當更分別六妙門證相。六門有四種：一者、次第證；二者、互證；三者、旋轉證；四者、圓頓證。云何次第證？如上第一、歷別對諸禪門及次第相生六妙門中已略說，次第證相，細尋自知，今不別說。
第二、互證，此約第三隨便宜、第四對治、第五相攝、第六通觀四種妙門中論證相。所以者何？此四種妙門修行方便，無定次第，故證亦復回互不定。如行者當數息時，發十六觸等諸闇證、隱沒、無記、有垢等法，此禪即是數息證相之體。而今不定，或有行者於數息中見身毛孔虛疏，徹見三十六物，當知於數息中證於隨門。復有行者於數息中證空靜定，以覺身心寂然，無所緣念。入此定時，雖復淺深有殊，而皆是空寂之相，當知於數息中證止門禪定也。
復次，行者當數息時，內外死屍不凈、膖脹、爛壞及白骨光明等，定心安隱，當知於數息中證觀門禪也。
復次，行者當數息時，發空無相智慧、三十七品、四諦、十二因緣等巧慧方便，思覺心起，破折諸法，反本還源，當知於數息中證還門禪也。
復次，行者或於數息之時，身心寂然，不得諸法，妄垢不生，分別不起，心想寂然，明識法相，無所依倚，當知於數息中證凈門禪也。
此則略說於數息中互發六門禪相，前後不定，未必悉如今說。余隨、止、觀、還、凈，一一互證諸禪相亦如是。所以有此互證諸禪者，意有二種：一者、修諸禪時，互修故，發亦隨互，意如前四種修六妙門相；二者、宿世業緣善根發，是故互發不定，義如坐禪內方便驗善惡根性中廣說。
第三、云何名證旋轉六妙門相？此的依第七、旋轉修故發。所謂證相者，即有二種：一者、證旋轉解；二者、證旋轉行。
云何名為證旋轉解發相？行者於數息中巧慧旋轉修習故，爾時或證深禪定，或說淺定，於此等定中，豁然心慧開發，旋轉覺識，解真無礙，不由心念，任運旋轉覺識法門。旋轉有二種：一者、總相旋轉解；二者、別相。總相復有二種：一者、解真總相；二者、解俗總相。別相復有二種：一者、解真別相；二者、解俗別相。於一總相法中，旋轉解一切法，別相亦爾。
云何名為證旋轉行相？行者如所解，心不違言，心口相應，法門現前，心行堅固，任運增長，不由念力，諸善功德自生，諸惡自息。總相、別相皆如上說，但有相應之異，入諸法門境界顯現之殊故。今則略出證旋轉行，如一數門，具二種證旋轉故，余隨、止、觀、還、凈亦如是。略說不具足者，自善思惟，取意廣對諸法門也。
證旋轉六妙門者，即是得旋陀羅尼門也，是名無礙辨才巧慧方便遮諸惡，令不得起；持諸功德，令不漏失。任是法門，必定不久入菩薩位，成就阿耨多羅三藐三菩提也。
第四、云何名為圓證六妙門？行者因第八觀心、第九圓觀二種六妙門為方便，是觀成時，即便發圓證也。證有二種：一者、解證，無礙巧慧不由心念，自然圓證識法界，故名解證；二者、會證，妙慧朗然開發，明照法界，通達無礙也。證相有二種：一者、相似證相，如法華經中明六根清凈相；二者、真實證相，如華嚴經中明初發心圓滿功德智慧相也。
云何名相似圓證為六妙門？如法華經說，眼根清凈中，能一時數十方凡圣色心等法數量，故名數門。一切色法隨順於眼根，眼不違色法，共相隨順，故名隨門。如是見時，眼根識寂然不動，故名止門。不以二相見諸佛國，通達無礙，善巧分別，照了法性，故名觀門。還於眼根境界中通達耳、鼻、舌、身、意等諸根境界，悉明了無礙，不一不異相故，故名還門。復次，見己眼根境界，還於十方凡圣眼界中現故，亦名為還門。雖了了通達，見如是事，而不起妄想分別，知本性常凈，無可染法，不住不著，不起法愛，故名凈門。此則略說於眼根清凈中證相似六妙門相。余五根亦如是。廣說如法華經明也。
云何名真實圓證六妙門？有二種：一者、別對；二、通對。別對者，十住為數門，十行為隨門，十回向為止門，十地為觀門，等覺為還門，妙覺為凈門。二、通對者有三種證：一者、初證；二者、中證；三者、究竟證。
初證者，有菩薩入阿字門，亦名初發心住，得真無生法忍慧，爾時能於一念心中數不可說微塵世界諸佛、菩薩、聲聞、緣覺諸心行及數無量法門，故名數門。能一念心中隨順法界所有事業，故名隨門。能一念心中入百千三昧及一切三昧，虛妄及習俱止息，故名為止門。能一念心中覺了一切法相，具足種種觀智慧，故名觀門。能一念心中通達諸法，了了分明，神通轉變，調伏眾生，反本還源，故名還門。能一念心中成就如上所說事，而心無染著，不為諸法之所染污故，亦能凈佛國土，令眾生入三乘凈道，故名凈門。
初心菩薩入是法門，如經所說，亦名為佛也。已得般若正慧，聞如來藏，顯真法身，具首楞嚴，明見佛性，住大涅盤，入法華三昧不思議一實境界也。廣說如華嚴經中所明。是為初地證不可思議真實六妙門也。中證者，余九住、十行、十回向、十地、等覺地，皆名中證不可思議真實六妙門也。
云何名究竟圓證六妙門？後心菩薩入茶字門，得一念相應慧，妙覺現前，窮照法界，於六種法門究竟通達，功用普備，無所缺減，即是究竟圓滿六妙門也。
分別數、隨、止、觀、還、凈諸法門證相，意不異前，但有圓極之殊，故瓔珞經云：三賢十圣忍中行，唯佛一人能盡源。法華經言：唯佛與佛乃能究盡諸法實相。此約修行教道，作如是說，以理而為論，法界圓通，諸佛菩薩所證法門始終不二，故大品經言：初阿後茶，其意無別。涅盤經言：發心畢竟二不別，如是二心先心難。華嚴經言：從初地悉具一切諸地功德。法華經言：如是本末究竟等。