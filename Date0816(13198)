毛詩序：伐檀，刺貪也。在位貪鄙，無功而受祿，君子不得進仕爾。
伐檀坎坎伐檀兮，寘之河之干兮，河水清且漣猗。不稼不穡，胡取禾三百廛兮！不狩不獵，胡瞻爾庭有縣貆兮。彼君子兮，不素餐兮。坎坎伐輻兮，寘之河之側兮，河水清且直猗。不稼不穡，胡取禾三百億兮！不狩不獵，胡瞻爾庭有縣特兮。彼君子兮，不素食兮。坎坎伐輪兮，寘之河之漘兮，河水清且淪猗。不稼不穡，胡取禾三百囷兮！不狩不獵，胡瞻爾庭有縣鶉兮。彼君子兮，不素飧兮。
伐檀，三章，章九句。
