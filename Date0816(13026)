佛祖門庭，方便不一，而求其直截簡易，廣大精微，無如凈土一門。昔人謂生死海中，念佛第一，非虛語也。嘗稽彌陀經中如來親宣，六方共贊，而諸大乘經論亦皆勸進叮嚀。至如歷代宗匠，如天臺、南岳、長蘆、永明、慈受、中峰諸師，無不極力贊揚者，良以此之法門，以之自利，則一生可以取辦；以之利人，則三根可以并收。而究其旨歸，又與禪宗之旨合，所謂禪者，凈土之禪；凈土者，禪之凈土，誠匪誣耳。
佛法下衰，真修者尟，參方之士偶得一知半解，便乃高談向上，鄙薄凈行，甚至祖師解粘去縛之語會作實法，滔滔皆是，往而不能。識者憂之，謂其自失善利，且成謗法之愆，深可懼也！
寶福霖公大師，親承鼓山法印，坐道場二十余年，宗風遠播，法雨遐沾，真一時禪海哉！乃提唱之余，極贊凈土。師嘗有言曰：老僧志在宗門，行在凈土。旨哉斯語，蓋與天臺、永明諸師密修顯化若出一轍者矣。
余早沉世網，晚慕空宗。辛酉之春，曾有凈土八問，蒙師剖晰。是秋復承遠寄旨訣一書，中多開示念佛及書序、問答、偈贊共若干篇，博引佛言，廣參祖語，決定證信，詞簡旨深，伏讀再三，然後嘆是書之為至要也。禪凈行人果能直下知歸，識取自己本地風光，則曰禪曰凈土，兩俱剩語；如其未然，則是書乃凈邦之階祿，不食則中*丞福。夫不食既是福，則食者得罪明矣。東坡聰明蓋世，洞曉佛理，然猶不免於食眾生肉；黃山谷平生齋戒嚴潔，作發愿文，痛自激勵，嘗作偈誡東坡曰：我肉眾生肉，形殊體不殊，原同一種性，只是隔形軀。苦惱從他受，肥甘為我需，莫教閻老判，自揣看何如。此偈示人最為的切，故凈業行人當念我食一塊肉，眾生受無量苦，以念眾生苦故，不應食肉。然帶業往生，教有明文，但品第不高耳。大丈夫當期乎上品，豈可以帶業自畫乎？
問：自修凈土以來，世界之虛妄，根身之浮幻，亦頗微有省覺，乃當憂患之忽乘於虛妄者，而頓起妄心，又或窮困之頻仍於浮幻者，而屢生幻想，是能知而不能證，且能說而不能行。此凈德之難成，實染心之易熾。今欲使易熾者不熾，而難成者竟成，何法修持，始能有入？
答曰：障有厚薄，悟有淺深。其不相應處皆由見之未徹，行之未熟，觸境逢緣，未免打作兩橛，此初心行人之通病也。惟智者即於不相應處痛下鍼錐，著實看破，一念回光，當下安樂。調伏既久，習以性成，自然不費力也。
問：日間念佛，此心雖未至不亂，亦不至十分放失，惟夜間睡夢時，尚覺從前習氣種種現前，豈熟處難忘，多生之業習非暫時之所能勝歟？夫睡夢尚難作主，則生死安免浮沉？今欲效古人長坐不臥，而色力孱羸，固愿學而未能，若如平人夜眠晝餐，則迷醒中分恐打并之難，一將何道而使寤寐一如，主人公惺惺常在耶？愿熟聞！
答曰：凈業行人，青天白日於是非愛憎之境雜然橫陳時，打失正念，隨境漂流者，往往有之，況睡夢中乎？總由娑婆之情重，凈土之念輕。以心衡平準之，一低一昂，有由然矣。今惟著實看破娑婆世界上事，總是苦是妄，無一件真實可以留戀，放下萬緣，一心念佛。白日開眼時，正念若不失，則夜間眠夢時，自然亦不失。夢中既不失，則死時正念現前亦不失矣。天臺智者大師云臨終在定之心即是生凈土時是也。寤寐一如之境，至此其庶幾乎！
問：古人大事未明，必貴親近明師，朝參暮叩，以求打徹。是以三登九上，古有傳人，即見性如趙州，尚且八旬行腳，今修凈土人雖只單持一句佛號，要期於明了心性一也。而在家之士，時地相限，既不能如衲子之千里腰包，即暫近導師，亦不能如緇侶之拗折拄杖，朝夕相對。只是妻孥眷屬，眼見耳聞，無非道障業累，必欲一刀兩段，與善知識眉毛廝結，固非舍家離俗不可，抑在家中亦自有善巧方便耶？此段因緣，尤所愿聞。
答曰：禪凈行人不論在家、出家，惟看其因地發心真實與否。若果發心真實，雖居家與妻子眷屬團聚，智眼精明，妨礙他不得。古今眼見耳聞在家得道者，盡有其人，歷歷可考，何必人人盡出家參訪，然後可以學道乎？所以華嚴經凈行品中令行人善用其心，觸境逢緣發一百四十愿，其首愿云：菩薩在家，當愿眾生，知家性空，免其逼迫。若果知家性本空，則一切隨緣，不生貪戀執著之心。抱子弄孫，嘻笑怒罵時，皆足以開發性地，裨助正觀，何在家、出家之足云乎？若發心不真實，不惟在家不能得道，即出家，亦只是個隨行吃飯僧耳。
問：古人參禪有二三十年守一句話頭而猶未徹者，即如趙州尚四十年不雜用心，香林四十年尚有走作，況他人乎？今念一句佛號，與參一句話頭一也。而年已過知命以上，色身日以衰頹，病軀日就朧腫，必欲一生取辦，恐過此以往未必有二三十年之工夫，而安養境界又非茍且容易之可造就，如何下手，始得遂心？伏冀開明，以當鞭策。
答曰：夫參話頭，乃是初心入門工夫。其趙州四十年不雜用心，香林四十年尚有走作，是悟後履踐玄涂，所謂學佛學法是雜用心，落凡情圣解是走作，豈可與看話頭者并按哉？世尊於三乘法門外別開凈土一門，謂之勝方便，謂之徑路修行，又謂之橫出三界，永明和尚所云萬修萬人去是也。蓋仗自己信、行、愿力，及阿彌陀佛、觀音、勢至、諸大圣眾慈悲攝受之力，如順風揚帆，直達彼岸，有何艱險？故十惡之人十念猶得往生，靈禽八八隨僧念佛尚復立化樊籠，蓮華發口，況具正信福慧男子一心念佛而不得往生者乎？何必慮定要二三十年工夫，然後成就也。惟恐信力不固，娑婆念重，凈土心輕，則不相應，是在仁者痛自勉勵耳。
昔有官人吳子才，致仕家居，專修凈業，自置一棺於堂上，時臥其中，令童子扣棺而歌曰：吳子才，歸去來，三界無安不可住，西方凈土有蓮臺。正慮惡習牽纏，自作對治，庶念佛三昧易成就耳。
德彰上座歸維揚，住極樂園，撥置諸務，勤修凈業，又不遠數千里寓書問所以修之之法。余謂凈業行人先當看破娑婆世界上種種弊惡無非是苦，不生貪戀之心，然後專心凈土，日誦大乘，一心念佛，發愿回向。積之歲月，念佛三昧自然成就，所謂萬修萬人去是也。然念佛具無量法門，唯持名念佛最稱捷徑。彌陀經云執持名號，若一日、二日，乃至七日，一心不亂，其人臨命終時，阿彌陀佛與諸圣眾現在其前，是人終時，心不顛倒，即得往生阿彌陀佛極樂國土是也。一心不亂者，念佛之法須不急不緩，務使字字分明，句句相續。蓋不相續，則意緣外境，是不一心也；不分明，則昏昧，便紛亂也。離此二病，方好念佛。今不管是事是理，但將一句阿彌陀佛一心念去，信心真切，自然相應。六方諸佛各出廣長舌相，徧覆三千，說誠實言，政恐眾生信不及耳。華嚴大經歸極于普賢，十大愿王導歸極樂，宜時時細玩以資正信，不可忽也。
師云：今日乃百源庵圓行上座率蓮社眾道友設齋，延山僧陞座開示凈土法門。山僧雖主持宗門，而實圓修凈業。孔子云：吾志在春秋，而行在孝經。山僧亦竊云：吾志在禪宗，而行在凈土。所以今日不辭忉怛，向大眾前納敗一番，一任明眼人檢點去。大眾還知麼？彌陀凈土，十方諸佛一音共贊，歷代祖師異口同宣，是一條千妥萬當還家底捷徑。毋論若僧若俗，若貴若賤，若男若女，但一心念佛，決定往生，一見彌陀，永階不退；時時聞法，念念證果，其功德利益不可思議。
但近代參禪不得旨者，每執自性彌陀，唯心凈土之說，不信此凈土法門，甚至廣煽邪說，教壞人家男女，不惟自誤，亦復誤他。所以當時永明壽禪師深戒無證悟人勿得輕視凈土，又作四料揀示之，曰：有禪無凈土，十人九錯路，陰境若現前，瞥爾隨他去。謂但明理性，不愿往生，久住娑婆，則有陰境之患。如首楞嚴五十種陰魔是也。二曰：無禪有凈土，萬修萬人去，但得見彌陀，何愁不開悟？謂雖未明理性，但一心念佛，發愿往生，既見彌陀，自然開悟。三曰：有禪有凈土，猶如帶角虎，現世為人師，來生作佛祖。謂既明理性，又修凈業，此乃世世生生自利利他殊因妙果。四曰：無禪無凈土，鐵床并銅柱，百劫與千生，沒個人依怙。謂既不明理性，又不愿往生，永沉苦海，那有出期？壽禪師苦口叮嚀如此，可見佛不可不念，凈土不可不生明矣。豈可徒執狂解，自貽伊戚耶？
又眾中頗有信向者，亦不過悠悠過日，雖口說凈土，而心系娑婆。所以念佛者如牛毛，往生者如麟角，不道全無，只是罕也。故山僧常勸凈業弟子須備三種資糧：一者、起決定信；二者、修真實行；三者、發廣大愿。
何者決定信？謂須信得娑婆決定是苦，西方決定是樂，阿彌陀佛、觀音、勢至現在此娑婆世界攝受念佛眾生往生凈土，決定不虛。又須信得阿彌陀佛是法界身，徧入一切眾生心想中，眾生念佛時，是心即是三十二相八十隨形好，是心作佛，是心是佛，如華嚴解脫長者云：我欲見安樂世界阿彌陀如來，隨意即見。如此信得及，始是決定信。
何謂修真實行？謂凈業行人先須看破世相，放下萬緣，將這一句阿彌陀佛向四威儀內二六時中直心念去，務使字字分明，句句相續，念到不念自念，念而無念。雖遇境逢緣，種種差別，這一句佛號歷歷現前。日用中如此念佛，始是真實行。
何謂發廣大愿？華嚴會上，普賢菩薩發十大愿已，復發愿云：愿我臨欲命終時，盡除一切諸障礙，面見彼佛阿彌陀，即得往生安樂剎。我既往生彼國已，現前成就此大愿，一切圓滿盡無余，利樂一切眾生界。彼佛眾會咸清凈，我時於勝蓮華生，親覩如來無量光，現前受我菩提記。蒙彼如來授記已，化身無數百俱胝，智力廣大徧十方，普利一切眾生界。如此發愿，方是廣大愿。蓋愿不廣大，即是劣愿；行不真實，即是妄行；信不決定，即是浮信。如此而欲往生者，難矣。
若信已決定，行復真實，愿又廣大，譬如順風揚帆，直達彼岸，有何艱險？更須知娑婆世界六道輪回，受種種苦者，只是個愛字；極樂世界受種種樂，必至成佛者，只是個凈字。故古德云：愛不重不生娑婆，念不凈不生極樂。所以修凈業者直須勇斷愛緣，勤修凈念，凈念成就，即是華開見佛時也。
既見佛已，方知雖終日念佛而不乖于無念，熾然往生而不乖于無生。凡圣各住自位而感應道交，東西不相往來而神超凈域，累系之業不能絆，劫燒之火不能焚，除天上之五衰，謝人間之八苦。風吟寶葉，波動金渠，天樂演苦空，靈禽宣妙法，非有假于他術，乃是自己故鄉田地爾。還委悉麼？自是不歸歸便得，五湖煙景有誰爭？伏惟大眾久立，珍重！
昔世尊于三乘中別開凈土一門，謂之徑路修行，亦謂之橫出三界，蓋謂念佛往生甚易。易也，今時念佛者多，往生者少，其故何也？良由覷娑婆不破，信極樂不及耳。娑婆弊惡，種種逼迫，有什麼覷不破處？極樂依正種種殊勝，十方諸佛、歷代祖師苦口叮嚀，勸令往生，有什麼信不及處？若真信不及，覷不破，則是盲冥無智癡眾生，只顧目前，不懼身後，他時後日，其苦未有了在。唯智者將娑婆世界一一覷破了，極樂世界一一信得明白了，然後放下萬緣，把這一句阿彌陀佛向四威儀中一心念去，務使字字分明，句句相續，念到一心不亂，花開見佛，則知念即是佛，佛即是念，念非是念，佛非是佛。彌陀自己渾作一人，極樂娑婆打成一片，然後以如是法度如是眾，期九蓮於上品，會三只於一生，仰報四恩，同資三有，始是真正佛子也。時不待人，各自努力，珍重！
師云：道者奉佛持齋，篤修凈業，又請山僧發明凈土要旨，以為西方公據。還會麼？善業惡業皆由心造，穢土凈土并自心生。故世尊云：直心是菩薩凈土，菩薩成佛時，不諂眾生來生其國。深心是菩薩凈土，菩薩成佛時，具足功德眾生來生其國。大乘心是菩薩凈土，菩薩成佛時，大乘眾生來生其國。乃至施、戒、忍、進、禪、智是菩薩凈土，菩薩成佛時，具足六度眾生來生其國。故云：欲得土凈，當凈其心；隨其心凈，則佛土凈。敢問心畢竟作麼生凈？還委悉麼？本來無一物，何處惹塵埃？彌陀方脫口，凈土已花開。五濁本來凈，三只不假排，人人火宅內，俱坐寶蓮臺。珍重！
夫人之情，莫不厭苦而欣樂，舍苦而取樂。今有極苦而不知厭舍，有極樂而不知欣取，非大惑歟！極苦者，此堪忍世界生老病死種種逼迫是也；極樂者，西方阿彌陀佛極樂世界依正二報清凈莊嚴是也。
古德以眾生長迷，不達苦樂之故，乃合兩土而較量之曰：此則血肉形軀，有生皆苦；彼則蓮華化生，無生苦也。此則時序代謝，衰老日侵；彼則寒暑不遷，無老苦也。此則有漏之身，病苦交纏；彼則報體清凈，無病苦也。此則七十者稀，無常迅速；彼則壽命無量，無死苦也。此則親情愛戀，有愛必離；彼則法性眷屬，無愛別離苦也。此則仇敵冤讎，有冤必會；彼則上善聚會，無冤憎會苦也。此則困苦饑寒，貪求不足；彼則衣食珍寶受用現成。此則丑惡形骸，根多缺陋；彼則端嚴相好，體有光明。此則輪轉生死，彼則永證無生。此則修道難成，彼則直階不退。此則丘陵坑坎，荊棘為林，土石諸山，穢惡充滿；彼則黃金為地，寶樹參天，樓聳七珍，花敷四色。此則雙林已滅，龍華未來；彼則阿彌陀佛現在說法。此則觀音、勢至，徒仰嘉名；彼則與二上人親為勝友。此則群魔外道惱亂正修；彼則佛化一統，魔外絕蹤。此則媚色妖淫，迷惑行者；彼則正報清凈，實無女人。此則惡獸魑魅交煽邪聲，彼則水、鳥、樹林咸宣妙法。二土較量，境緣迥別，而樂邦之勝，其數無窮，未能悉舉也。
今據此而審觀之，娑婆之苦既如此，西方之樂又如彼，而世之人懵然，乃不知欣之厭之，取之舍之者，皆由多生妄習蓋覆自心，智慧不生，晰理不明故也。
嗚呼！人無遠慮，必有近憂。世人莫不知有死而不為死後安置好去處者，亦大錯矣。所以世尊出世，種種方便勸人念佛，求生凈土，無非指示人個去處底路頭耳。阿彌陀經云：若有善男子、善女人聞說阿彌陀佛，執持名號，若一日、若二日，乃至七日，一心不亂，其人臨命終時，阿彌陀佛與諸圣眾現在其前，是人終時，心不顛倒，即得往生阿彌陀佛極樂國土。夫一日、二日乃至七日一心念佛尚得往生，況一月一年乃至盡形壽一心念佛而不得往生者乎？
又觀無量壽佛經云：或有眾生，作不善業、五逆十惡，以惡業故，應墮惡道。若能至心令聲不絕，具足十念，稱南無阿彌陀佛，稱佛名故，於念念中，除八十億劫生死重罪。命終之時，見金蓮華，猶如日輪住其人前，如一念頃，即得往生極樂世界。
夫十惡之人，十念之頃，乘佛愿力，猶得滅罪而往生，況正信之士，百念千念萬念，乃至不可說念，而不得滅罪往生者乎？故我普勸世人忙里偷閑，每日念佛，或百或千或萬，念訖填圈，回向凈土。一年既滿，然後總算，共念佛若干萬，記之于冊，盡形受持，漸積凈業。現為佛光照燭，罪滅福增，遠為三圣接引，必生凈土。行實愿實，因真果真，若肯信從，是真法侶。
夫人生于世，百年光景，能有幾何？一息不來，便是隔世。萬般將不去，惟有業隨身。當此之時，欲念一句佛，得麼？欲放一生命，得麼？故我今日普勸世人，毋論若貴若賤，若富若貧，若男若女，若老若少，皆可回頭，著眼看破，偷一日之閑，念三時之佛，節浮濫之費，救危厄之命，作凈土正因，植慈悲種子。所謂念佛者，非念他佛，乃念極樂世界阿彌陀佛，以彼佛夙有重誓，攝受念佛眾生往生凈土故也。放生者，非放他生，乃放自己多生六親眷屬，以渠無始劫來曾與我互為父子兄弟諸親，但改形易報，不復相識故也。
何以知然？阿彌陀經云：從是西方過十萬億佛土，有世界名曰極樂，其土有佛，號阿彌陀，今現在說法。乃至云：聞說阿彌陀佛，執持名號，若一日、若二日、若三日、若四日、若五日、若六日、若七日，一心不亂，其人臨命終時，阿彌陀佛與諸圣眾現在其前，是人終時，心不顛倒，即得往生阿彌陀佛極樂國土。
十六觀經云：或有眾生，若能至心令聲不絕，具足十念，稱南無阿彌陀佛，稱佛名故，於念念中，除八十億劫生死重罪。命終之時，見金蓮華，猶如日輪住其人前，如一念頃，即得往生極樂世界。楞嚴經云：憶佛念佛，現前當來必定見佛。如上三經所云，豈非念阿彌陀佛者往生凈土之明證乎？
華嚴經云：一切眾生，有命之者，常生利益慈念之心，尚不惡心惱諸眾生，何況於他起眾生想？故以重意而行殺害。楞伽經云：有無量因緣不應食肉，謂一切眾生從本以來展轉因緣常為六親，以親想故，不應食肉。梵網經云：以慈心故，行放生業，應作是念：一切男子是我父，一切女人是我母，我生生無不從之受生，故六道眾生皆是我父母，而殺而食者，即殺我父母。如上三經所云，豈非放生者乃放自己多生眷屬之明證乎？
古德云：佛言不信，何言可信？人道不修，何道可修？今得生人道矣，得聞佛言矣，而不信不修，吾未如之何也已矣。其娑婆凈土之鄙劣殊勝，殺生放生之罪福因果，俱廣載經文，茲不繁贅，惟高明者幸自博覽，轉化未信，功莫大焉。
竊惟眾生以愛故，墮落娑婆，如石下井，無由可出。諸佛菩薩居寂光實報土中，心地法眼悉皆洞見，乃乘悲愿，隨類現身，多方援拔，或為國王、大臣、沙門、居士以及奸偷屠販，但有可化之機，無不現身攝受。今觀龍舒居士王公虛中，豈非其人者乎？
居士少業儒，為國學進士，博學能文，嘗解六經、語、孟、老、莊，不蹈襲前人一字。中年恍然自悟曰：皆綺語也。乃棄去，專奉凈土之教，禮誦不輟，發愿往生。臨終見佛來迎，屹然立化。
其存日，本諸經論，著凈土文十卷諭世，無一理不明，無一人不勸。其言悲哀懇切，聞者興起，有念佛而鬼祟卻走者，有念佛而眠夢得安者，是驗之于生前者也。其翻板而舍利迸出，示夢而沉痾頓起，是驗之于身後者也。至誠感通，一至于是，謂居士非佛菩薩乘愿而來，攝受眾生歸於凈土，能若是乎？
昔空隱老人嘗以居士之文刊板于粵東，廣勸念佛，參戎范公法諱今已奉老人之教有年，茲扈從王駕鎮閩，乃率蓮社諸上善人復翻板于閩中，以廣法施，功竣命余一言冠諸篇首。夫凈土法門，金口諄諄，見諸大乘經論，如日月之揭中天，凡有眼者，孰不見之？且古今依之修持，往生極樂者不一而足，況龍舒現居士身，修沙門行，臨終立化，靈驗昭彰，其言不信，孰可信乎？稱揚凈土，本屬宿懷，逢茲勝緣，倍增踴躍，忘其鄙陋，樂為疾書。
昔世尊於三乘教外別示凈土一門，詳開九品，普接三根，本是至簡至易之道，又是難信難解之法，故經云：不可以少善根福德因緣得生彼國。可見能諦信凈土者，乃是多善根、多福德、多因緣之人也。
近世參禪未得旨者，樂談向上，佛祖在所詆訶，心性亦復掃蕩，況教令念阿彌陀佛，求生凈土，是猶資章甫而適越，匪徒無用，反滋鄙笑。
昔永明壽禪師作四料揀，以禪凈二門抑揚誡勸，政為此輩耳。其意蓋謂參禪者縱得一念從緣頓悟，猶有無始習氣，一生功行未能卒盡，若不求生凈土，親覲諸佛，以自磨煉，久居娑婆，則有陰境之患，故有十人九錯路之誡。念佛者雖現生未能開悟，而一生彼國即階不退，一見彌陀即悟無生，故有萬修萬人去之勸。夫永明為法眼嫡孫，不專以本分事接人，而乃於凈土一門嘵嘵若此，是豈無故而然耶？學者盍深思之。
天如和尚得法天目，禪凈圓融，固是家法，又慮禪者不達永明料揀之旨，乃作凈土或問一書，自立主客，反覆酬詰，釋其群疑，示其修法，策其怠惰。然皆博引大經大論及諸祖成言以證其說，以生其信。余觀凈土諸書，不啻汗牛，求其婆心苦口克的示人，無出或問，是不獨為凈土指南，實乃禪學者之金針也。銓部林公涵齋居士長齋繡佛，棲心禪凈者有年，痛今時禪者務虛名，忽實踐，辨髦凈土，自失法利，深可悲憫，乃特倡刻是書，庶幾藥其萬一，是亦永明、天如之心也。命余一言以發其意，勸贊凈土，本屬夙心，不敢以不文辭漫為識諸簡首。
久疏音問，殊切注懷，忽辱手墨，欣慰無量。凈土法門如天普蓋，三根皆攝，不獨為鈍根。禪者每以為鈍根所修而忽之，誤矣。如永明壽、慈受深、圓照本、中峰、天如等，皆宗門鉅匠；遠而推之，龍樹、馬鳴、天親、無著，皆地上菩薩。然且發愿往生，況博地凡夫乎？若不愿生凈土，總在三界頭出頭沒；脫生勝處，轉身之間，福盡沉淪，又是從頭起，不可不著力也。娑婆苦海，種種逼迫，正是成就吾人修行處，歡喜順受，不可別生異念。凈土諸書，時一觀覽，庶不生疑阻，以負釋迦老子苦口婆心勸歸極樂也。留意幸甚！
漸漸雞皮鶴發，看看行步龍鍾，直饒金玉滿堂，難免衰殘老病。
任儞千般快樂，無常終是到來，惟有徑路修行，但念阿彌陀佛。
漸漸雞皮鶴發，光陰密密催拶，見他老態堪憐，不解自己觀察。
須知是身非身，一似瀑流聚沫，普勸及時念佛，勿待氣衰力脫。
看看行步龍鍾，咫尺千里難通，回想當年足力，枉自蹭蹬塵中。
未曾踏著實地，那解反省己躬，普勸及早念佛，下坡快便難逢。
直饒金玉滿堂，日夜打算思量，一旦撒開兩手，都屬別人主張。
昧卻自家寶藏，貪他瓦礫愴忙，普勸盡施念佛，西方乃是寶方。
難免衰殘老病，世間若個能信，只恃氣血剛強，那思老病跟定？
一旦纏綿枕席，八苦交煎難禁，勸君趁健念佛，直入蓮胎托孕。
任儞千般快樂，豈知樂是苦因？通身都是罪業，永劫不免沉淪。
善惡冥中有簿，件件錄上姓名，普勸一心念佛，慧光燭破迷情。
無常終是到來，萬般一旦拋開，空占青山片地，徒將白骨深埋。
了無一物是我，豈有纖毫帶回？普勸預先念佛，蓮根厚自栽培。
唯有徑路修行，一日勝過千生，只貴當人行愿，亦復仗佛光明。
三昧時時成就，罪垢念念冰清，普勸信心念佛，蓮臺上品標名。
但念阿彌陀佛，不須別求法門，直下轉凡成圣，一似北溟化鯤。
句句珠聯不斷，字字鏡照毋昏，見佛隨念即見，娑婆凈土休論。
三界場中休著腳，九蓮臺上好標名，他時撒手徑歸去，始信無生無不生。
徑路修行唯念佛，六根都攝一心明，娑婆翻轉成安養，碧沼青蓮火里生。
生死輪回無了日，一心念佛往西方，親見彌陀聞妙法，菩提果熟自馨香。
苦海洪深萬丈波，多生沉溺竟如何？勸君念佛歸安養，彼岸高登唱哩羅。
三界無安休駐足，西方有路要歸來，一心不亂持名號，步步蓮華火里開。
極樂胸懷與眾殊，蓮華步步自相隨，一塵不染清凈，休問彌陀更是誰。
苦苦甜甜空世界，昏昏擾擾夢身心，眾生極苦誰能捄？唯有彌陀愿力深。
死死生生何日了？流流浪浪幾時休？不知念佛歸家路，苦海何由得出頭？
念佛人，心地凈，凈心念佛身無病，諸佛歡喜降吉祥，道根永固常精進。
念佛人，厭五濁，五濁流連終墮落，心心回向去西方，此路行來方不錯。
念佛人，定成佛，脫卻凡胎換圣骨，蓮華臺上化生時，八德池中親沐浴。
念佛人，息貪嗔，了知身世等浮塵，不著不戀無拘系，逍遙自在合天真。
念佛人，志堅固，八風難動須彌柱，三界炎炎火宅中，步步踏著無生路。
念佛人，佛境現，萬法皆唯心所變，是心作佛更非他，猶如照鏡見其面。
念佛人，六根攝，更不隨塵妄分別，凈念連持若貫珠，晝夜循環無間歇。
念佛人，最尊貴，諸上善人同一會，不分男女及賢愚，一見彌陀皆不退。
本有真如性，眾生與佛同，廓然心自悟，如日照虛空。
彌陀大愿力，攝受念佛人，花開親見佛，在處度迷津。
如來真實語，深信勿生疑，依佛修行去，決定證菩提。
馬鳴與龍樹，端的是吾師，禪凈圓修證，何勞更泣岐？
極厭娑婆苦，尤虞後世差，一心勤念佛，托質白蓮花。
信心常不退，發愿在生生，般若因緣熟，菩提果自成。
全憑般若力，照破世間心，心凈佛土凈，彌陀行愿深。
生死有怖畏，當依佛功德，直下見彌陀，何須問彌勒？
稽首西方無量壽，遙垂金臂接娑婆，眾生度盡方收手，幾個知恩出愛河？
稽首西方觀世音，度生悲愿實弘深，唯將一滴真甘露，洗盡人間熱惱心。
稽首西方大勢至，寶瓶頂上放光明，攝念佛人歸凈土，一悟無生無不生。
稽首彌陀大慈父，莊嚴凈土在西方，攝受三根念佛人，同歸極樂速成佛。
我佛真身徧法界，壽光無量滿虛空，茫茫大地諸有情，總在如來壽光內。
眾生與佛同一性，究竟無二亦無別，如來全體入我身，亦如我在佛身里。
六八愿王起因地，而今愿愿皆已滿，佛子應作如是觀，愿行亦當如我佛。