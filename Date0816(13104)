佛告父王：云何觀佛耳？佛耳普垂，埵旋生七毛，輪郭眾相。及生王宮，初穿耳時，令兩耳孔內外生華，此蓮華中及耳七毛流出諸光有五百支，支五百色，色出五百化佛，佛、五菩薩有五比丘以為侍者，遶光右旋，其數五匝，上下正等，映照佛耳。佛耳可愛，如寶蓮華，懸處日光。佛在世時，一切大眾咸見是相，是名佛耳色相光明。
佛告父王：若四部眾遠離憒鬧，正念思惟佛耳相者，此人生處，耳根清凈，無諸穢惡，耳常得聞無上微妙十二部經；聞已信解，如說修行，除滅八十劫生死之罪。若不見者，如前入塔諦觀像耳一日至十四日，亦得如向所說功德。是故智者當勤修集，正觀佛耳，勿使廢失。若病苦時，倚側偃臥，亦當觀佛清凈耳相。如是觀像耳，如前所想，心不懈退，後身生處亦常得與陀羅尼人以為眷屬，聞法憶持，譬如貫珠。如是觀者，名為正觀；若異觀者，名為邪觀。
云何觀如來方頰車相？如來頰上六畫中，左右正等，有妙光色，輝艷倍常，閻浮檀金光色遍照，令佛面相如凈金色，譬如和合百千日月，是名如來方頰車相。佛滅度後，佛諸弟子系念思惟，作是觀者，除滅百劫生死之罪，面見諸佛，了了無疑。如是觀者，名為正觀；若異觀者，名為邪觀。
云何觀如來師子欠相？佛張口時，如師子王，口方正等，口兩吻邊流出三光，其光金色，過踰前光百千萬倍。上入耳光，圍遶諸發，從枕骨出，遶前圓光，一一畫間，有三化佛，一一化佛，有二梵王以為侍者，是名如來師子欠相。佛滅度後，四部弟子作是觀者，除滅十劫生死之罪，後身生處，口中有優鉢華香，有所宣說，人皆信受，譬如帝釋三十二天一切信用。如是觀者，是名正觀；若異觀者，名為邪觀。
云何名觀如來鼻相？如來鼻高，修而且直，當于面門。如來鼻端如鷹王觜，鼻孔流光，上下灌注，上者上入眼、眉、白毫相、發際，如是直入頂肉髻骨，譬如金幢，從枕骨出，變成眾華，華上皆有天諸樂神，手執樂器，遍入一切諸化佛間以為導從，遶光十匝。下者直至入佛髭中，圍遶髭毛，令髭毛根有華開敷，如稊米粒，流入唇齶，至諸齒間，映飾咽喉，下至佛胸，成光明云，表清凈，無諸塵翳，如琉璃器，成金光焰，是名如來真凈鼻相。佛滅度後，佛諸弟子如是觀者，除滅千劫極重惡業，未來生處，聞上妙香，心意了了，不著於香，常以戒香為身瓔珞。如是觀者，名為正觀；若異觀者，是名邪觀。
云何觀如來髭？諸髭毛端開敷三光：紫、紺、紅色。如是光明，直從口邊旋頸上照，圍遶圓光，作三種畫。其畫分明，色中上者，一一畫間，生一寶珠，其珠光明，有百千色。珠下白華，莖莖相拄，滿三匝已，然後彼光還入髭中，是名如來髭毛光相。佛滅度後，作是觀者，除三十劫生死之罪，後身生處，身諸毛孔有自然光，心不樂著家居、眷屬、世間之樂，常樂出家，修頭陀行。如是觀者，名為正觀；若異觀者，名為邪觀。
云何觀如來唇色赤好如頻婆果相？於上下唇及與齗齶和合出光，其光團圓，猶如百千赤真珠貫，從佛口出，入於佛鼻；從佛鼻出，入於白毫；從白毫出，入諸發間；從發間出，入圓光中，映飾諸華。口四十齒，印上生光，其光紅白，光光相照，照四十齒，令四十齒根自然齊白如頗梨壁，上下齊平，無參差者，齒間文畫流出諸光，亦紅白色。如是眾色，佛在世時，映耀人目；佛滅度後，當以心眼觀見此色。佛諸弟子作此觀者，除二千劫生死之罪，後身生處，唇口微妙，齒不疏缺，得色中上色。雖得是色，心不貪著，常見諸佛、聲聞、緣覺為之說法，令心不疑。如是觀者，名為正觀；若異觀者，名為邪觀。
云何觀如來廣長舌相？如來舌者，是十波羅蜜、十善報得。其舌根下及舌兩邊有二寶珠，流注甘露，渧舌根上。諸天、世人、十地菩薩無此舌相，亦無此味。舌上五畫如寶印文，如此上味，入印文中，流注上下，入琉璃筒。諸佛笑時，動其舌根，此味力故，舌出五光，五色分明，遶佛七匝，還從頂入。佛出舌時，如蓮華葉，上至發際，遍覆佛面，舌下亦有眾雜色脈。如此上味，流入脈中，其味力故，變成眾光，有十四色，一一光上照無量世界，一一光間有一光臺，其色眾妙，不可具名。一一光臺，龕室無數，一一龕中，無量化佛結加趺坐，聲聞、菩薩、一切大眾皆悉圍繞，過於上方無量世界，化為一佛，佛身高顯如須彌山。如是諸佛，其數無量，皆出舌相亦復如是。
一一光下照至阿鼻獄，令阿鼻獄如黃金色，佛舌力故，令受苦人暫得休息，自慨前世所作惡事。如是下過無量世界，一一界中化寶華樹，葉如佛舌，舌相放光，光光相照，變成化佛。其化佛身，純白銀色，身相具足，一一化佛出廣長舌，舌相光中有諸化佛，如是化佛，其數無量。化佛光明成一銀山，其山高大，無量無邊，於其山間，純生銀樹，金華銀果，樹下皆有白玉蓮華，華上復有白玉化人，玉人臍中化生六龍，其龍口黑，龍色純白，是化玉人，其數無量。
復更下過，照無量界，見白玉樹從下方出，至娑婆界，復更蓊蔚，至三界頂，枝條扶疏。其葉有色，色九十八，一一樹葉遍覆三界。其諸葉間復有龍、象、虎、狼、師子、毒蟲、惡獸、貓、貍、鼷鼠，無事不有。
其余境界，坐者自見，見一光照東方，令東方地皆作金色，山河樹木，一切火燒，火光、金光各不相障，於金光端有諸化佛，佛佛相次。乃至東方無量世界譬如稻麻，間無空缺，一佛皆有無量菩薩以為侍者，是諸菩薩亦出舌相，與佛正等。如是舌相，無量光明化成光云，於光云中，如微塵等無量化佛結加趺坐，如是光明，其數無量。時火焰端有五夜叉，手執利劍，頭有四口，吸火而走，如是諸鬼，其數無量，乃至東方亦復如是。
一光照南方無量世界，令其世界作琉璃色，琉璃地上生黃金華，黃金華上生馬腦華，馬腦華上生車華，車華上生玫瑰華，玫瑰華上生虎魄華，虎魄華上生珊瑚華，珊瑚華上生金精華，金精華上生金剛華，金剛華上生摩尼光華。摩尼光華，一一葉間有無量色百億寶華，一一華須有無量釋迦牟尼結加趺坐，菩薩大眾以為圍遶。時諸大眾身毛孔中亦出此華，一一華上現希有事，亦如上說。
是諸化佛出廣長舌相，開現光明，倍勝是相百千萬倍。於諸華間有妙寶座，高顯可觀，如梵王床，一一床上有大菩薩，身相端嚴，猶如彌勒，亦出廣長舌相，其舌光明，作摩尼網，覆諸化佛及與大眾。摩尼網間出大寶光，其寶光端復有無量無邊化佛，一一化佛各有無數比丘侍從。時諸比丘坐金蓮華，身黃金色，安禪合掌，入念佛定，身諸毛孔出金色光，此一一光化成化佛，猶如金山圍遶比丘，有化比丘亦圍遶佛，如是眾多，數不可說。
一光照西方，令西方地作頗梨色，頗梨地上有金剛云，金剛云中有白寶云，白寶云中有赤真珠云，赤真珠云中有白真珠云，白真珠云中有紫真珠云，紫真珠云中有綠真珠云，綠真珠云中有紅真珠云，紅真珠云中有閻浮檀金沙云，金沙云中有金剛摩尼微塵云，金剛摩尼微塵云中有一切寶色微塵云。如是一一云中有五十六億色，微妙鮮好，過於眼界，惟有寂心可與此合，如是諸相。復有無量微塵化佛，一一化佛，無量微塵諸化弟子，諸塵不大，諸佛不小，端嚴微妙如釋迦文，亦出舌相。
一光照北方，令北方地作車色，車地上有金剛塔，一一佛塔，百千妙塔以為圍遶，其數無量。塔極小者，高五十億那由他由旬。一一塔中復有百億塵數龕窟，一一窟中，無量無邊諸寶色水自然踴出，是諸水上有大蓮華開現光明。其光現時，香氣微妙，勝海此岸栴檀之香百千萬倍。是香變為微妙光明，諸光明中有諸化佛，身色微妙，寶中上者，一切眾寶從舌相出。時一一窟無量光明，一一光明，無量化佛，一一化佛復出舌相，光明無量，亦成香塔，過於北方無量世界，不可窮盡，但從念佛三昧海生。
一光照東南方，令東南方其地馬瑙色，馬瑙地上有虎魄山，虎魄山上生七寶林，七寶林間有十泉水。水十寶色，水色放光，普照東南方無量世界，光所照處有大寶山，一一山間一一樹下生曼陀羅華、摩訶曼陀羅華，於華臺上有一化佛，純琉璃色，內外清徹，不可具名。雜寶色光，遶身千匝，一一光中，無量化佛，一一化佛，無量大眾皆琉璃色以為圍遶。一一化佛出舌相光明，化成寶山，如是寶山復過東南方無量世界。
一光照西南方無量世界，令西南方地純珊瑚色，珊瑚地上生碧玉樓，樓極下者，高五十億由旬。樓一億柱，此一一柱百億寶色，一一寶放無數光，此一一光化為無量千億寶樹，一一樹下有六泉水，其水從樹根入，從樹條出，流出之時，有六寶色，一一水中生一蓮華，其華鮮白。華上復有一白化佛，其身極白，過踰一切白色之上，有五百色微妙光明圍遶佛身，一一光明化無數佛，一一化佛有無數菩薩，樓閣諸柱皆放光明，一一光中無數化佛。青色化佛在於珊瑚地上經行，白色化佛在於青玉樓上經行，樓閣龕室皆有如是無數化佛，亦出舌相放大光明，其光微妙，照西南方無量世界不可窮盡。
一光照西北方，令西北方作虎魄地，於虎魄地上生真珠山。真珠山上有珊瑚樹，白玉葉、摩尼華、黃金果、金精須。樹下自然有大師子，其身七寶。師子眼中放大光明，照虎魄地，令虎魄地生一大蓮華，其華周圓無量無邊，一一華上有光明云，其云紫色，云上有網，綠真珠色，真珠網間生金蓮華。金蓮華上有一化佛，身紫金色，青、黃、赤、白五色光明以為圍遶。一一光中，無數化佛，一一化佛，無量大眾，是諸化佛出廣長舌相亦復如是。如是遍照西北方無量世界，舌相光明不可窮盡。
一光照東北方，令東北方地純金剛色，於金剛地上生華，七寶合成。華上生幢，閻浮金色，幢頭有華，其華無量百千寶色，有無數葉，一一華葉化為無量百千寶帳，一一帳角有七寶幢，一一幢頭有七寶蓋，其蓋彌覆東北方地一切世界。蓋有五幡，純黃金成，幡有萬億無量寶鈴，鈴出妙音，贊嘆佛名，贊嘆禮佛，贊嘆念佛，贊嘆懺悔。出是聲已，寶帳下地，大光踴出，其光微妙，無數千億。一一光中，無量化佛結加趺坐，坐寶帳內。復有踴身住虛空中，東踴西沒，西踴東沒，南踴北沒，北踴南沒，邊踴中沒，中踴邊沒。或現大身，滿虛空中，大復現小，身如芥子，於虛空中行住坐臥。身上出水，身下出火；身下出水，身上出火。履地如水，履水如地。水中生蓮華，大如車輪，華上有佛結加趺坐。如是化佛，無量無邊，同時見佛踴身空中，作十八變，火上生一金須彌山，星宿日月七寶莊嚴，諸龍、夜叉及大海水，如是眾多須彌山，左右一切諸有皆悉出現，如是眾山，其數無量，山頂有佛，亦出舌相，舌相光明遍照東北方無量世界，不可窮盡。
一光上照，從閻浮提四天王宮，令四天王皆見釋迦牟尼世尊，人中之日，乘七寶臺，與諸大眾往彼天上。諸天見已，發菩提心，乃至無色界一切諸天皆見是相，了了分明，心不謬亂，令無色天不謗涅盤，起菩提想。
一光下照諸阿修羅、諸夜叉等、諸乾闥婆、諸迦樓羅、諸緊那羅、諸摩睺羅伽、諸龍、諸羅剎、諸富單那、諸金毗羅、諸噉人精氣鬼、諸鳩盤茶、諸吉遮、諸曠野鬼、諸餓鬼、諸食吐鬼、諸食涕唾鬼、諸食膿血鬼、諸食屎尿鬼、諸山神、諸樹神、諸水神，如是等若干百千諸鬼神等，其身暫時作天身，色柔軟悅樂，譬如比丘入第三禪。是諸鬼等，各隨業行，自發三種菩提之心。諸餓鬼等，舌相光現時，猶如冷水，滅節間火；火既滅已，融銅墮地，直陷入地。時諸餓鬼皆悉張口唱言：饑！饑！於千萬歲不曾見水，今遇此水，除熱清涼，是誰力耶？空中聲曰：愚癡餓鬼！有佛世尊放舌光明，其光照汝，令汝苦毒悉得休息。作是語已，一一鬼前，見一慈母，坐蓮華臺，譬如慈母抱持嬰兒，與乳令飲，使鬼飽滿；既飽滿已，發菩提心；既發心已，一一慈母化成一佛，時一一佛亦放舌相，救諸餓鬼。佛攝舌相，此光千色，遶佛千匝，光有千佛從佛頂入。入已，佛身嚴顯，三十二相、八十隨形好皆悉明耀，遍體流光，晃晃昱昱，勝於百千無數億日。
佛告父王：如來舌相及舌功德，觀舌境界，其事如是，佛滅度後，念佛心利，觀佛舌者，心眼境界，如向所說。作是觀者，除去百億八萬四千劫生死之罪，舍身他世，值遇八十億佛，於諸佛所，皆見諸佛廣長舌相放大光明亦復如是，然後得受菩提道記。
佛告阿難：汝持佛語，莫令忘失，告諸弟子：正身正意，端坐正受，觀廣長舌者，如我在世，等無有異。若有眾生聞此說者，心不驚疑，不生誹謗，不惱念佛者，勸進念佛者，供養恭敬，尊重贊嘆。如是等人，雖不念佛，以善心故，除卻百劫極重惡業，當來生處，值遇彌勒，乃至樓至佛，於千佛所，聞法受化，常得如是觀佛三昧。
佛告父王：如是觀者，名為正觀；若異觀者，名為邪觀。
云何觀如來頸相？缺瓫骨滿相、臆德字相、萬字印相，是眾字間，出生圓光頸柛圓相，如琉璃筒懸好金幢，咽喉上有點相分明，猶如伊字，一一點中，流出二光，其一一光遶前圓光，足滿七匝，眾畫分明，一一畫間有妙蓮華，其蓮華上有七化佛，一一化佛有七菩薩以為侍者。一一菩薩，二手皆執如意寶珠，其珠金光，青、黃、赤、白及摩尼色，皆悉具足。如是圍遶諸光畫中，是名佛頸出圓光相。胸德字文，萬字印中，缺瓫滿相、腋下珠相，是諸相中，一一勝相，有五百色雜色光明共相映發，各不相妨。一一色光，圍遶頸光足五百匝。一一畫中，五百化佛，一一化佛，五百菩薩以為侍者；五百比丘手執白拂，侍立左右。諸化佛光、化菩薩光、化比丘光，於眾光中，皆悉顯現。大須彌山四天王宮、諸天宮殿、日月星辰、龍宮、神宮、阿修羅宮，十寶山神、四海水神及諸水性乾闥婆等，諸婆羅門所尊敬事，九十五種神仙異術。父母所親，歷世因緣，如是等神，於佛光中悉皆顯現。
復有百億無量鬼神，影現圓光，為閻浮提人說孝養事。此影化人見眾人時，皆自說言：我是汝父，我是汝母，無量世中，汝字某甲，我名某甲。如是眾多無量大眾，皆是眾生所尊敬事，於佛圓光，了了如畫，如鏡見面。如是眾相，名為圓光，圍遶佛頸，上亦一尋，下亦一尋，左亦一尋，右亦一尋，足滿八尺。於圓光中，流出化佛，一切眾生所希見事，皆於中現，了了分明。於圓光上，有金色艷如摩尼珠，嚴顯可愛。摩尼艷間，化生華樹，其樹金色，百千萬億閻浮檀金不得為比。一一樹下有寶蓮華，華上化佛，真黃金色，如琉璃蓋，以覆佛上，顯發金顏，分齊分明，如是化像，其數無量。
佛在世時，世尊行時，此光照地，前一由旬純黃金色，後一由旬純黃金色，左一由旬純黃金色，右一由旬純黃金色，有人近佛左右行者，其人臭穢，皆悉不現，人遠望之，同為金色。佛坐樹下，此光赫奕，如眾金華散只樹間，有人諦觀佛項光者，前行看者，見佛在前；從後看者，見佛在後；左邊看之，見佛在左；右邊看之，見佛在右；八方人來，遙見項光，各作是言：瞿曇沙門在金山中游行自在，來向我所。如是眾人，各各異見，是名項光。
見此光時，佛頂肉髻生萬億光，光光相次，乃至上方無量世界諸天、世人、十地菩薩亦不能見其發右旋上妙蠡文，蜂翠孔雀色不得比。有千光明赫奕而起，此光起時，佛肉髻骨及佛頭中一切妙相皆悉映現，滿足面相，光明可愛，人天凈國報得妙華不得為譬。
佛面光明益更明顯，佛頸、佛胸及以佛臂，勝前數倍，光更明顯。佛膝出光，其光白色，分為四支，隨身上轉，化作白華，入項光下。臍出五光，光有二支，支有五色，入脅骨中，如白玉筒盛眾色水，從兩肩後自然踴出，如金摩尼，焰焰相*拄。諸摩尼光有妙蓮華，一一蓮華上有七化佛，如畫如印，隨佛身轉，不相障礙。鹿王腨、鉤鎖骨、蟠龍結間，如是中間，出諸金光。此一一光從一節出，入一節間，如是和合，成一大光，如金摩尼，住佛肘後，艷至項光，赤銅爪，足指縵網各各有光。其光赫奕，琉璃、頗梨，備七寶色，從佛足趺，副稱佛身，如摩尼珠，亦如前光，上至圓光，足下輪相及長足跟各生一華，其華微妙，猶如凈國優鉢羅華。
佛足跟出圍遶諸光，滿足十匝，華華相次，一一華中有五化佛，一一化佛，五十菩薩以為侍者，一一菩薩，其頂上生摩尼珠光。此相現時，佛身毛孔一一孔中旋生八萬四千微細諸小光明，嚴飾身光，極令可愛。如是種種雜色，名為常光，名適意光，亦名隨諸眾生所樂見光，亦名施眾生眼光。此光一尋，其相眾多，瞿師羅觀佛，此光隨小，乃至他方諸大菩薩觀佛之時，此光隨大，如雜華說。
佛告父王及勑阿難：吾今為汝悉現具足身相光明。作是語已，佛從坐起，告阿難言：汝諸比丘并諸釋子，皆悉起立，合掌向佛，諦觀如來從頂光明下至足光，從頂肉髻下至足下平滿之相。復勑比丘：復從足下平滿相，上乃至肉髻，亦觀如來身光項光。復勑：從佛一一毛孔，盡一身分，一一事觀，皆令了了，如人執鏡自觀面像。若生垢惡不善心者，若有毀犯佛禁戒者，見像純黑，猶如炭人。釋子眾中，五百釋子見佛色身猶如炭人；比丘眾中，有一千人見佛色身如赤土人；優婆塞眾中，有十六人見佛色身如黑象腳；優婆夷眾中，二十四人見佛身色猶如聚墨。如是四眾，各各異見。比丘尼眾中，有比丘尼見佛色身如白銀色；優婆夷眾中，有優婆夷見佛色身如藍染青色。如是四眾，觀佛色身，所見不同。
時諸四眾聞佛是語，啼哭雨淚，合掌白佛：我等今者，不見妙色。
五百釋子自拔頭發，舉身投地，鼻中血出，佛生我家，佛初生時，眾人皆見純黃金色，唯有我等見佛身猶如炭人，亦如羸瘦諸婆羅門。我等宿世有何罪咎？惟愿佛日為我解說！說是語已，自拔頭發，號哭如前，婉轉自撲。
爾時，慈父出梵音聲，安慰諸釋及諸四眾：善男子等！如來佛日出現世間，正為除滅汝等罪咎。汝等還起，佛自知時，當為汝說。
爾時，大眾從地起已，遶佛三匝，禮世尊足。五百釋子詣阿難所，敬禮阿難，白言：尊者！我之與汝，俱生釋家，汝獨聰明，摠持佛語，猶如瀉水，置於異器；我宿罪故，不見佛身，何況聞法。說是語已，對阿難哭。
爾時，如來以梵音聲告諸釋子及勑大眾：諸兄弟等！勿復號哭，過去有佛，名毗婆尸如來、應供、正遍知，出現於世，教化眾生，度人周訖，般涅盤後，於像法中有一長者，名日月德，有五百子，聰明多智，廣知世間一切文藝，星宿歷數，無不貫練。其父長者，信敬佛法，常為諸子說觀佛心，亦說甚深十二因緣。諸子聞已，疑惑不信，言父老耄，為諸沙門之所誑惑，我諸書籍都無是義，父今何處求覓得此？
時父長者愍諸子故，隱匿佛法，不為宣說。是時，諸子同遇重病，父觀諸子命不支久，到諸子所，一一兒前，泣淚合掌語言：汝等邪見，不信正法，今無常刀割切汝身，汝心煩悶，為何所怙？有佛世尊，名毗婆尸，汝可稱之。諸子聞已，敬其父故，稱南無佛。父復告言：汝可稱法，汝可稱僧。未及三稱，其子命終。以稱佛故，得生天上四天王處。天上壽盡，前邪見業，墮大地獄，地獄受苦。獄卒羅剎以熱鐵叉刺壞其眼，受是苦時，憶父長者所教誨事，以念佛故，從地獄出，還生人中，貧窮下賤。尸棄佛出，亦得值遇，但聞佛名，不覩佛形。毗舍佛出，亦聞佛名；拘樓孫佛出，亦聞其名；拘那含牟尼佛出，亦聞其名；迦葉佛出，亦聞其名。以聞六佛名因緣故，與我同生。雖生此處，我今身相端嚴乃爾，汝見我身如羸婆羅門，我身金色，閻浮檀金，色不得比，汝見我色猶如炭人。
佛告諸釋子：汝今可稱過去佛名，為佛作禮，并稱汝父，禮過去佛，亦稱我名，敬禮於我，未來有佛，号曰彌勒，亦當敬禮，說汝先世邪見之罪。今佛現世，沙門大眾一切云集，汝當向諸大德眾僧發露悔過，隨順佛語，懺悔諸罪，佛法眾中，五體投地，如太山崩，向佛懺悔，心眼得開，見佛色身端嚴微妙，如須彌山，光顯大海。
既見佛已，心大歡喜，白佛言：世尊！我今見佛三十二相、八十種好，身黃金色，一一相好，無量光明。作是語已，尋時得道，成須陀洹。
白父王言：我等今者欲於佛法出家學道。
父王告言：汝自白佛，佛聽汝不？
即往佛所，白言：世尊！我欲出家。
佛告釋子：善來比丘！須發自落，即成沙門，身所著衣，化成法服，合掌禮佛，稱南無佛。未舉頭頃，成阿羅漢，三明六通，皆悉具足。
佛告父王：大王！今者見諸釋子懺悔除罪，成羅漢不？
父王白佛：唯然！已見。
佛告父王：是諸比丘前世之時，以惡心故，謗佛正法，但為父故，稱南無佛，生生常得聞諸佛名，乃至今世遭值我出，見佛色身及見眾僧，聞佛所說，懺悔眾罪。因懺悔故，諸障消除；諸障除故，成阿羅漢。
佛告阿難：我涅盤後，諸天世人若稱我名及稱南無諸佛，所獲福德無量無邊，況復系念，念諸佛者，而不滅除諸障礙耶？
佛告諸比丘：汝等所以見佛色身如赤土者，汝等前世於然燈佛末法之中，出家學道。既出家已，於師和上起不凈心，然其和上得羅漢道，知弟子心，告言：法子！汝於和上及眾僧所，莫起疑意；若起疑意，於諸凈戒永無得理。時諸比丘聞和上說，心生瞋恨。是時，和上知弟子心，漸漸自制，不為其說。時千弟子隨壽修短，各欲命終，和上猶存而不涅盤。
是時，和上到弟子所，而說是言：汝諸比丘初受法時，疑師疑戒，虛食信施，汝等今者欲何所怙？
諸人聞是，心驚毛豎，白言：和上！為我說法。
和上告曰：汝今事切，不宜余處教汝懺悔，汝今但當稱然燈佛、如來、應供、正遍知，十号具足。
爾時，諸比丘用和上語，咸皆稱言：南無諸佛！既稱佛已，尋即命終，乘善心故，得生天上，上生忉利，封受自然。畢天之壽，下生世間，坐前世罪，虛食信施，墮餓鬼中，烊銅灌咽，壽命長遠，八萬四千歲；餓鬼罪畢，生畜生中；畜生罪畢，還生人中，貧窮下賤以為莊嚴；既生人中，聞諸佛名，因於前世出家力故，信心內發，如前宿識，稱南無佛，以稱佛名因緣功德，八千世中常值佛世，而眼不覩諸佛色身，況復聞法。乃至今日遭值我世，見我身體，狀如赤土。
佛告諸比丘：汝等先世於不疑處橫生疑見，於可信處橫生不信，以是罪故，不見諸佛，不聞正法。如我今者，現生王宮，我色真正，色中最上，汝見赤土。
時諸比丘聞佛此語，各自悔責，偏袒右肩，合掌向佛，而作是言：我於前世無量劫時，邪見疑師，虛受信施，此因緣故，墮地獄中。今雖得出，於無量世不見諸佛，但聞其名。今見世尊，身赤土色，正長五尺。
是時，世尊披僧只支，示胸德字，令比丘讀誦德字已，知佛功德、智慧、莊嚴於萬字印中，說佛八萬四千諸功德行。比丘見已，贊嘆佛言：世尊！甚奇特！但於胸字說無量義，何況佛心所有功德。說是語已，向佛懺悔，五體投地，如太山崩，悲號雨淚，對佛啼哭。
是時，世尊軟言安慰，令諸比丘心得歡喜；既歡喜已，猶如風吹，重云四散，顯發金顏，三十二相炳然覩見；既見佛已，心大歡喜，發菩提心。佛告父王：此千比丘殷懃求法，心無懈息，於未來世，過筭數劫，當得作佛，号南無光照如來、應供、正遍知，十号具足。其作佛時，地純金色，七寶行樹、妙寶樓閣以為莊嚴，其土眾生皆是慚愧懺悔之徒，純是菩薩發無上意。如是千佛，次第出，亦如賢劫千菩薩等，次第成佛。
佛告大王：是諸比丘，疑師疑僧，獲大重罪，如向所說，稱南無佛所得果報，今於我世現前受記，何況正念思惟佛者。
諸比丘尼見佛銀色，從座而起，偏袒右肩，為佛作禮，白言：世尊！如來今者自說身色，除諸眾生無量重罪，我等何故從生出家，乃至今日見佛銀色、銀華、銀光，諸莊嚴具悉皆是銀？我等云何不見如來金光赫艷？亦不見佛三十二相果報功德？
是時，如來聞諸尼語，即便微笑，有金色光從面門出，遶佛銀身，足滿十匝。此光現時，諸尼見佛身紫金色，三十二相，光明顯照，不可具說。諸尼見已，觀眉間白毫相右旋婉轉，見已歡喜，應時即成阿羅漢道，三明六通，具八解脫。
諸比丘尼自識宿命，曾於前世無量劫時，有佛出世，亦名釋迦文。彼佛滅後，有諸弟子出家學道，僧中一人游行教化，見五百童女在山澤中歡娛自樂。時彼比丘攝持威儀，安庠徐步，至諸女所，敷尼師檀，在地而坐。諸女見已，各各歡喜，而作是言：此空閑處，神仙所游，忽然有此勝士比丘來在此坐，此必非凡，我宜供養。各脫銀鐶散比丘上，比丘精進，德行純備，後必成佛，愿我見之時，如所散鐶。
汝等貪著銀寶色故，生生常在白銀山中，受銀山神寶女之身。以禮沙門，奉獻銀鐶，今遭我世，沐浴清化，成阿羅漢。爾時比丘，則我身是；時諸女者，汝身是也。汝於前世供養沙門，禮諸佛故，從是已來，值諸佛。
佛告父王：佛人中寶，佑利處多，若聞名者，禮拜供養，獲大重報，何況系念思佛正顏。
優婆塞眾中，見佛世尊如黑象腳者，即從坐起，偏袒右肩，合掌向佛，而作是言：我生此國，我國王子出家成佛，阿私陀仙見三十二相，即為我說：地天太子成佛無疑。我聞是語，歸依於佛。從是以來，隨佛後，受三歸依，受持八齋，受五戒法。然我罪咎，但聞佛聲，不見佛形，每見佛時，如黑象腳，何酷之甚？說是語已，舉手推胸，號泣躄地。
是時，如來以梵音聲，猶如慈父安慰其子，告諸優婆塞言：法子！還坐。佛當為汝除斷疑悔，滅諸障礙。說是語已，告諸優婆塞：汝等先世無量劫時，於閻浮提各作國王，王領諸國，快得自在。有諸沙門為利養故，為汝邪說，不順佛教，法說非法，非法說法，汝等諸人皆信用之。是人以此諸惡教故，命終之後墮阿鼻地獄；汝等隨順惡友教故，命終亦墮黑闇地獄。由前聞法善心力故，今遭我世，受持五戒，汝今應當佛法僧前，說汝邪見，邪友所教，誠心懺悔。
諸優婆塞聞佛此語，稱南無佛，稱南無法，稱南無僧，說諸罪咎，誠心懺悔。時佛即放眉間大人相光，照諸人心，心意開解，同時即得須陀洹道。諸優婆塞既得道已，見佛色身端嚴微妙，世間無比，求佛出家，成阿羅漢。
優婆夷眾中見佛色身猶如聚墨者，即從坐起，合掌向佛，雨淚號哭，悲不能言，舉手拍頭，氣絕躄地。是時，世尊見是事已，以梵音聲安慰諸女，告言：諸女！何故愁憂乃至如是？
是時，諸女聞佛語聲，諸情根開，即起合掌，白世尊言：佛日出世，普照一切，眾人皆見如月盛滿，唯我不見；佛說法時，諸人皆聞八種音聲，我獨不聞，如生聾人。尊者舍利弗為我授戒，乃聞其說，有五戒法。每至佛會，見佛世尊猶如聚墨，唯愿天尊大慈悲故，除我罪咎，令我得見。
是時，世尊於師子座還坐申腳，出千輻輪相，以示諸女。諸女但見眾妙蓮華從輪相出，華上化佛猶如墨人，復更合掌向佛作禮，白言：世尊！為佛弟子已經多時，惟有今日見妙蓮華，見諸化佛猶如墨涂，宿有何罪，眼闇乃爾？
佛告諸女：諦聽！諦聽！善思念之！如來今者為汝分別。過去久遠無量世時，時世有佛，号一寶蓋燈王如來、應供、正遍知。彼佛滅後，於像法中，有諸比丘入村乞食，執鉢持錫，威儀不犯，至婬女家。時諸婬女取比丘鉢，盛滿鉢飯，戲比丘言：汝釋種子！顏色可惡，猶如聚墨，身所著衣，狀如乞人。汝之可惡，天下無比，自言無欲，誰當念汝？爾時，比丘聞此語已，擲鉢空中，飛騰而去。諸女見已，慚愧懺悔，而作是言：我等今者施沙門食，愿於來世身得自在，猶如沙門。
佛告諸女：爾時，諸女飯羅漢者，今汝等是。汝以善心施比丘食，二千劫中常不饑渴；坐前惡罵、婬欲因緣，六十小劫墮黑闇獄。由前發愿，善心不滅，今遭我世，得受五戒，乃是供養阿羅漢故，見舍利弗，不見我身。
爾時，世尊說是語已，即於臍中出大蓮華，其大蓮華化成光臺，其光臺中有百千無數聲聞比丘，如舍利弗、目揵連等，於佛光臺，神通自在，作十八變。諸女見已，心生歡喜，應時即以智慧火燒二十億洞然之結，得須陀洹道。諸優婆夷既得道已，見佛色身端嚴微妙，惟不見佛白毫相光。
佛告父王：戲弄惡口，乃至得道，所見不明，是故諸人當勤護口，專心正意，觀佛三昧，以見佛故，獲無量福。是時，世尊欲令大眾見佛色身，了了分明，佛即化精舍如白玉山，高妙大小，猶如須彌百千龕窟。於眾龕窟，影現諸像，與佛無異。
時佛前地有大蓮華，其華千葉，葉有千光，光千化佛，佛千弟子以為侍者。佛告阿難：佛滅度後，佛諸弟子若能割捐諸事，捐棄諸惡，系念思惟佛常光者，佛不現在，亦名見佛；以見佛故，一切諸惡皆得消除。隨其所愿，於未來世當成三種菩提之道。
佛告阿難：如此觀者，是名正觀；若異觀者，名為邪觀。