釋曰：無量義經者，法華開經分也，十七名中之第一名也。故舉開經分，為合經序。言無量義者，隨所生義，以得其名。故下文云：善男子！是經譬如從一種子生百千萬，百千萬中一一復生百千萬數，如是展轉，乃至無量。是經典者亦復如是，從於一法生百千義，百千義中一一復生百千萬數，如是展轉，乃至無量無邊之義，是故此經名無量義。是則第二、功德不思議力也。無量者，數名也。義者，所生義名也。
言經者，圣教都名也。言德者，道德。萬二千比丘略有三德：殺賊之德、應供之德、不生之德。八萬菩薩略有六度、四攝、四無量德。三身如來亦有斷德、智德、恩德，亦有法身德、般若德、解脫德、常德、樂德、我德、凈德。今此品中說小乘之德、菩薩之德、如來之德，故云德也。
言行者，謂小乘之行、菩薩之行、如來之行。亦此品內略說其行，故云行也。言品者，類別之義。言第一者，此經有三品，此品居首，故云第一。
如是我聞：一時，佛住王舍城耆闍崛山中，
釋曰：示現序分成就。言如是者，舉所聞法體，指一部能詮，即信順之辭。言我聞者，舉能聞之人，示阿難結集。言一時者，釋迦成正覺四十余年後，說無量義經及說法華經時也。言佛者，稱能說主，示金口說。佛者，梵語略，若具應言佛陀，唐翻覺者。言住王舍城耆闍崛山中者，舉所說處，示二種勝：一者、法門勝，如王城勝；二者、功德勝，如崛山勝。言王舍城者，中印度境，摩竭提國寒林城名也，梵語應云伽羅闍吉棲只城。言耆闍崛山中者，王城東北山，新翻鷲峰山，正說開經及合經處也。
釋曰：自下示現眾成就。言與者，共義，謂共阿難聞開、合經也。言大者，三義之中，是大之義，舉一兼二。言比丘眾者，標類也。比丘者，梵語，唐翻凈命，離四口食，乞食凈命。言眾者，三人以上即眾類也。言萬二千人俱者，是數成就也。
釋曰：眾成就之中，標菩薩之類也。言菩薩摩訶薩者，梵語略也，若具應言菩提薩埵摩訶薩埵，唐翻覺有情。八萬人者，數成就之中，菩薩之數。
天、龍、夜叉、乾闥婆、阿修羅、迦樓羅、緊那羅、摩睺羅伽，
釋曰：眾成就之中，標八部之類也。言天者，二十八天等部。言龍者，西天所領八龍等部。言夜叉者，北天所領部。言乾闥婆者，東天所領四乾闥婆部。言阿修羅者，六道之中一道，四修羅等部。言伽樓羅者，六道之中一道，畜生四迦樓羅鳥等部。言緊那羅者，三十三天樂神部也。言摩睺羅者，疑神部也。天、龍二部稱唐名，自余六部存梵號也。
諸比丘、比丘尼及優婆塞、優婆夷俱，
釋曰：眾成就之中，標三眾類也。言比丘尼眾者，舉八敬標崇離染眾，即大愛道等比丘尼也。言優婆塞者，舉滿分居家修正眾，即闍王眷屬等。言優婆夷者，舉推城康志孤貞眾，即韋提希等類。三眾之名，俱在梵語也。
大轉輪王、小轉輪王、金輪、銀輪、諸輪之王，
釋曰：眾成就之中，標輪王之類也。言大轉輪王者，領大千界，名大轉輪。言小轉輪王者，領小千界，名小轉輪。總領四洲，名金輪。除北領三，名銀輪。除北及西，名銅輪。除三領南，名鐵輪。今此經文，銅、鐵合稱，為諸輪王也。
國王、王子、國臣、國民、國士、國女、國大長者，各與眷屬百千萬數而自圍遶，來詣佛所，頭面禮足，遶百千匝，燒香、散華種種供養已，退一面坐。
釋曰：眾成就之中，標五印度王眾之類也。言國王者，五印度諸國王，得一通三也，即闍王等類。言王子者，太子等類。言國臣者，左右仆射，左輔、右弼、三公、宰相等類也。
言國民者，無位貢調八方兆民。言國士者，有藝之男。言國女者，有才之娘。言國大長者者，有威富者。言各與眷屬百千萬數者，輪王以下所將眷屬。百千萬數者，舉多分數。言而自圍遶者，謂君臣上下各有禮節。
言來詣佛所者，動機發心，至親友家。言頭面禮足者，恭盡敬極。頭面者，能禮貴體。足者，所禮底下。以所貴頭，接底下足，表求法敬。言遶百千匝者，謂瞻仰無厭。言燒香、散華者，熏五分身，去五住臭，開七覺華，期三德果。言種種供養者，衣服、飲食、臥具、醫藥。言退坐一面者，正向佛面，坐待法雨。
其菩薩名曰：文殊師利法王子、大威德藏法王子、無憂藏法王子、大辨藏法王子、彌勒菩薩、導首菩薩、藥王菩薩、藥上菩薩、華幢菩薩、華光幢菩薩、陀羅尼自在王菩薩、觀世音菩薩、大勢至菩薩、常精進菩薩、寶印首菩薩、寶積菩薩、寶杖菩薩、越三界菩薩、毘摩颰羅菩薩、香象菩薩、大香象菩薩、師子吼王菩薩、師子游戲世菩薩、師子奮迅菩薩、師子精進菩薩、勇銳力菩薩、師子威猛伏菩薩、莊嚴菩薩、大莊嚴菩薩，如是等菩薩摩訶薩八萬人俱。
列名唱數。初唱文殊者，三世覺母故；終置大莊嚴，以正對揚故。言法王子者，舉第九住位，即圓教位也。言如是等菩薩摩訶薩者，結也。言八萬人俱者，唱數，現列二十九人：四法王子，依位表名；二十五菩薩，名依自愿及以行德以為其號。
是諸菩薩莫不皆是法身大士，戒、定、慧、解脫、解脫知見之所成就。
自下嘆德。言是諸菩薩莫不皆是法身大士者，明所成就身，即法性身也。言戒、定、慧、解脫、解脫知見之所成就者，明能成就法，即五分法身：一者、戒身；二者、定身；三者、慧身；四者、解脫身；五者、解脫知見身也。
其心禪寂，常在三昧，恬安憺怕，無為無欲，顛倒亂想不復得入，靜寂清澄，志玄虛漠，守之不動億百千劫，無量法門悉現在前，
次明定德。言其心禪寂，常在三昧者，一明不起滅定德。言恬安憺怕，無為無欲者，二明滅定常寂德。言顛倒亂想不復得入者，三明滅定離倒德，即四倒、八倒等也。言靜寂清澄，志玄虛漠者，四明滅定實相德。離十散故名靜寂，安一實故為清澄。不期權果名志玄，游心性海為虛漠。言守之不動億百千劫者，五明守定長劫德。守首楞嚴，名為守之；不起此定，故為不動；不但小時，故為億百千劫。言無量法門悉現在前者，六明依禪發惠德。十界威儀，不但一種，是故名為無量法門也。
得大智慧，通達諸法，曉了分別性相真實，有無長短明現顯白。
自下嘆智德也。言得大智慧者，謂諸佛二智。言通達諸法者，謂十法界法。言曉了分別性相真實者，曉了千如性相等，分別三千世間法。言有無長短明現顯白者，明現，妙有真空體，顯白，實長權短用。初定嘆止德，次智嘆觀德。自利之行，在上已說；利他之行，在下當說也。
又善能知諸根性欲，以陀羅尼無礙辯才請鎖；七者、身一時回，如象王；八者、行時足去地四寸，而印文現；九者、爪如赤銅色，薄而細澤；十者、膝骨堅著圓好；十一者、身凈潔；十二者、身柔軟；十三者、身不曲；十四者、指長纖圓；十五者、指文莊嚴；十六者、腋深；十七者、踝不現；十八者、身潤澤；十九者、身自持，不逶迤；二十者、身滿足；二十一者、識滿足；二十二者、容儀備足；二十三者、住處安，無能動者；二十四者、威震一切；二十五者、一切樂觀；二十六者、面不大長；二十七者、正容貌，不撓色；二十八者、面具足滿；二十九者、唇者如頻婆果色；三十者、音響深；三十一者、臍深圓好；三十二者、毛右旋；三十三者、手足滿；三十四者、手足如意；三十五者、手文明直；三十六者、手文長；三十七者、手文不斷；三十八者、一切惡心眾生見者和悅；三十九者、面廣姝好；四十者、面凈滿如月；四十一者、隨眾生意，和悅與語；四十二者、毛孔出香氣；四十三者、口出無上香；四十四者、儀容如師子；四十五者、進止如象王；四十六者、行法如鵝王；四十七者、頭如摩陀那果；四十八者、一切聲分具足；四十九者、身和；五十者、舌色赤；五十一者、舌薄；五十二者、毛紅色；五十三者、毛潔凈；五十四者、廣長眼；五十五者、孔門相具；五十六者、手足赤白，如蓮華色；五十七者、臍不出；五十八者、腹不現；五十九者、細腹；六十者、身不傾動；六十一者、身持重；六十二者、其身分大；六十三者、身長；六十四者、手足軟凈滑澤；六十五者、邊光各一丈；六十六者、光照身而行；六十七者、等視眾生；六十八者、不輕眾生；六十九者、隨眾音聲不過不減；七十者、說法無著；七十一者、隨眾語言而為說法；七十二者、一發音報眾聲；七十三者、次第有因緣說法；七十四者、一切眾生不能盡觀；七十五者、觀無厭足；七十六者、發長好；七十七者、發不亂；七十八者、發旋好；七十九者、發色如青珠；八十者、手足有德相。
言似可見者，見影像身四八相故，名為可見，不是內證法身相好，是故稱似。
而實無相非相色，一切有相眼對絕，無相之相有相身，眾生身相相亦然。
此二行偈明遣有相諸相好，示現無相諸相好也。而者，然而也。實者，真實。言無相非相色者，遣二相色。相者，染分相色。非相者，凈分相色。待染分色有凈分色，是故俱遣不存似有也。
言一切有相眼對絕者，此句明相空。一切有相者，相涉染凈，故云一切。非無影相，故名有相。染分凈分有為眼識不變隨緣，無為有相都不能對，故名對絕。
言無相之相者，謂實相之相也。實相之境離有為相，故名無相。不動本性隨緣現相，故稱之相。言有相身者，謂性功德身隨緣顯現。言眾生身相者，謂性染分身隨緣顯現。言性凈隨緣、性染隨緣，兩俱不異，是故名為相亦然也。
能令眾生歡喜禮，投心表敬成殷懃，因是自高我慢除，成就如是妙色軀。
此二行偈嘆相用也。言能令眾生歡喜禮者，即此一句嘆相可愛。言投心表敬成殷懃者，亦此一句嘆相威嚴。言因是自高我慢除者，次嘆能成就。自高者，謂慢體也。我慢者，八慢之一，舉一例諸。言成就如是妙色軀者，次嘆所成就。成就者，圓滿義。寂光真軀，故云妙色軀也。
今我等八萬之眾，俱皆稽首咸歸命，善滅思相心意識，象馬調御無著圣。
自下明歸敬嘆。言今我等八萬之眾者，我等者，即大莊嚴菩薩，世流布我也。等者，等大莊嚴菩薩若干眷屬。八萬之等眾者，八萬者，舉上首數。之等眾者，等各與若干諸眷屬眾者。俱皆稽首咸歸命者，明能敬者之威儀。俱皆者，謂八萬之眾進退同儀，故云俱皆。稽者，至也。首者，頭首也。是盡禮極也。咸者，皆也。歸者，歸奉。命者，謂出入息。夫有心眾生以命為寶，一切寶中命寶第一。今八萬眾第一命寶歸實相佛，故云歸命。
言善滅思相心意識者，謂嘆所敬佛之實德。觀行、相似兩即位中，善伏思想心意識，分證即中四十一位，善滅思想心意識，故云爾也。所化、能化俱無所著，是故名為象馬調御無著圣也。
稽首歸依法色身，戒定慧解知見聚，
此一行偈明敬能說。言法色身者，兼敬兩身。言戒定慧解知見聚者，謂五分法身也。
稽首歸依妙種相，稽首歸依難思議。梵音雷震響八種，微妙清凈甚深遠，
此二行偈明一乘法輪。言妙種相者，謂嘆近於一佛乘也。言難思議者，謂嘆因分可說別、圓兩教。言梵音雷震響八種者，梵者，梵天。音者，十四音。雷者，雷云。震者，震動。響者，音響。八種者，八轉聲。梵音和雅名微妙，雷震遠聞為深遠，八響無濁為清凈也。
四諦六度十二緣，隨順眾生心業轉。若有聞莫不意開，無量生死眾結斷，
此二行偈嘆三乘法輪也。言四諦者：一者、苦諦；二者、集諦；三者、滅諦；四者、道諦。即生滅四諦為聲聞乘所說法門也。言六度者：一者、施度；二者、戒度；三者、忍度；四者、進度；五者、禪度；六者、智度。言十二緣者，過去二因、現在五果、現在三因、未來兩果。
言隨順眾生心業轉者，隨他意說，故名隨順。眾生心者，樂欲心。業者，所作業。轉者，輪轉。言若有聞莫不意開者，嘆輪智用。有聞者，舉能聞機心。意者，俱迷心意。開者，開發。言三乘根機，聞三乘教，開發自乘之智慧。言無量生死眾結斷者，嘆輪斷用。無量者，數名。生死者，七種生死。眾結者，謂五上、五下、九結等。斷者，斷除也。
有聞或得須陀洹，斯陀阿那阿羅漢，無漏無為緣覺處，無生無滅菩薩地，或得無量陀羅尼，無礙樂說大辯才，演說甚深微妙偈，游戲澡浴法清渠，或躍飛騰現神足，出沒水火身自由。
此五行偈嘆法輪相也。言有聞或得須陀洹，斯陀阿那阿羅漢者，此二句明四沙門果。有聞者，舉所化之人也。一者、須陀洹，此翻預流，預是入義，流者流類，永斷三界見所斷惑，入圣人類，故名預流。二、斯陀含，此云往來，斷欲界中下品修所斷惑，得第二果，於人中一往一來而般涅盤，名一往來。三、阿那含，此云不還，永斷欲界余三品惑，決定不受欲界生，故名為不還。四者、阿羅漢，此有三義：一者、殺賊，永斷三界煩惱賊故；二者、應供，能作福田，受供養故；三、不生，永不復受三界生故。如是四果聞聲悟道，故曰聲聞。
言無漏無為緣覺處者，此一句嘆緣起教用。無三漏，故名無漏。離四相，故名無為。聞因緣教，悟緣起道，是故名緣覺。處者，處位也。今聞佛教，是故不稱，名為獨覺。
言無生無滅菩薩地者，此一句嘆六度教用。界內之理本來不生，故名無生。今亦不滅，故名無滅。菩薩地者，通別等地。
言或得無量陀羅尼者，此一句嘆三陀羅尼。無量者，數名。一者、無量旋陀羅尼；二者、百千萬億旋陀羅尼；三者、法音方便陀羅尼。
言無礙樂說大辯才者，此一句嘆四辯才。四無礙中，舉樂說無礙辯才，非小乘辯，故名為大。
言演說甚深微妙偈者，此一句嘆所化智德。言游戲澡浴法清渠者，此一句嘆所化定德。浮游禪渠，故名游戲。定水去垢，名為澡浴。
言或躍飛騰現神足，出沒水火身自由者，此二句嘆所化神通德也。躍者，舉足。飛騰者，騰空。現神足者，示難思事。出沒水火者，作十八變。身者，身兩上、身兩下、身大、身小等。自由者，大唐俗語，文語云為自在也。
如來法輪相如是，清凈無邊難思議，
此一行偈結嘆法輪相。言如來法輪相如是者，此一句結嘆所化法輪相。言清凈無邊難思議者，此一句結嘆輪相德。法輪無垢名清凈，輪轉無窮名無邊，輪用難測名難思。
我等咸復共稽首，歸命法輪轉以時。稽首歸依梵音聲，稽首歸依緣諦度。
此二行偈歸嘆能說所說也。言我等咸復共稽首者，此一句舉能敬人也。我者，大莊嚴菩薩我也。等者，等八萬等。咸者，皆也。復者，重也。共者，俱時義。稽首者，致敬也。言歸命法輪轉以時者，此一句歸嘆能化應時之德。言稽首歸依梵音聲者，此一句歸嘆能說能詮，言巧易領之德。言稽首歸依緣諦度者，此一句歸嘆能化所詮之理，易悟之德。緣者，十二緣起教。諦者，四諦教。度者，六度教。
世尊往昔無量劫，懃苦修習眾德行。
自下嘆佛因行德。今此一行總嘆因行。世尊者，舉能說主。言往昔者，舉行因世。無量劫者，明因行時。勤行精進名勤苦，求學止觀名修習，十法成乘名眾行。德者，智、斷等德。
為我人天龍神王，普及一切諸眾生，
此一句舉所化眾生。我者，大莊嚴我。人者，四洲人。龍者，四生龍神。王者，冥道神王。普者，遍普。及者，施及。一切者，悉數義。諸眾生者，總舉六道也。
能舍一切諸難舍，財寶妻子及國城，於法內外無所吝，頭目髓腦悉施人；奉持諸佛清凈禁，乃至失命不毀傷；若人刀杖來加害，惡口罵辱終不嗔；歷劫挫身不惓惰；晝夜攝心常在禪；遍學一切眾道法，智慧深入眾生根。
此六行偈嘆佛自行六波羅蜜。初二行偈明施波羅蜜。言能舍一切諸難舍，財寶妻子及國城者，此二句嘆外施；言於法內外無所吝，頭目髓腦悉施人者，此二句嘆內施。言奉持諸佛清凈禁，乃至失命不毀傷者，此二句嘆戒波羅蜜。言若人刀杖來加害，惡口罵辱終不嗔者，此二句嘆忍波羅蜜。言歷劫挫身不惓惰者，此一句嘆精進波羅蜜。言晝夜攝心常在禪者，此一句嘆禪波羅蜜。言遍學一切眾道法，智慧深入眾生根者，此二句嘆般若波羅蜜也。
是故今得自在力，於法自在為法王。我復咸共俱稽首，歸依能勤諸難懃。
此二行偈舉果滿結歸也。言是故今得自在力，於法自在為法王者，此一行嘆果滿。言我復咸共俱稽首，歸依能勤諸難懃者，此一行明結歸。