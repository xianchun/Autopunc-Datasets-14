洛陽伽藍記為北魏時流傳至今的一部名著，雖然以記洛陽的佛寺為題，可是實際上所著重記述的是當時的政治、人物、風俗、地理、以及傳聞的故事等等。因此這部書不僅使我們了解到北魏洛陽都城的建制、佛寺的建築和歷史的古跡，同時使我們知道了許多的歷史事實。如所述宣武帝以後朝廷的變亂，諸王的廢立，權臣的專橫，閹宦的恣肆，以及文人學者的事蹟，四方人物的往來，佛教在民間的影響，外國沙門的活動等，其中有些可以與魏書、北史相證，有些可以補正史之闕略。尤其是卷五所載宋雲、惠生使西域一節，與晉法顯行傳及唐玄奘大唐西域記同為研究古代中亞地理歷史及中外文化交流史的極寶貴的史料。所以這部書的價值很高。作者楊衒之不但熟悉當時的掌故，而且長於著述，敘事簡括，文筆雋秀，足與酈道元水經注媲美。既是地理書，又是一部史書，並且是一部極好的文學著作。
楊衒之，史書無傳，其事蹟略見於唐釋道宣廣弘明集卷六王臣滯惑篇。道宣稱衒之為北平人，元魏末為秘書監，見寺宇壯麗，損費金碧，王公相競侵漁百姓，乃撰洛陽伽藍記，言不恤眾庶也。這幾句話已經把作者著書的要旨指出來了。例如書中譏刺胡太后立永寧寺之營建過度；諷刺王公窮奢極欲，貪斂無已；官吏曲理枉法，劫奪民財，以造僧寺；以及揭舉沙門之講經造像，欲得他人之財物等；都充分地表現出作者對當時統治者與僧徒之所為深切不滿。北魏是佛法極盛行的時期，而僧尼佛寺之猥濫亦為前所未有。魏書釋老志說：在正光以後，僧尼有二百萬之多，佛寺有三萬餘所。其蕪雜冗濫可知。單以洛陽城內外而論，就有寺一千三百六十七所，侵佔民居達三分之一以上，而營建之時所耗的人力物力更是難以計算了。北魏政治的腐敗已達到極點。到孝靜帝為高歡所迫遷都於鄴以後，洛陽這些寺宇大半為兵火所毀。衒之於武定五年重經洛陽時，不禁有黍離麥秀之感，因此藉記伽藍以陳述史實。其中除了一部分近似小說以寓其諷刺者外，大部分都是真實的記錄。所以前代的歷史家對這部書都很重視。
這部書傳流至今已經有一千四百多年了，但始終缺乏一個善本。現在流行的幾種刻本都有錯字脫文，必須參校各本才能讀得下來。根據劉知幾史通所說，我們知道原書本有正文、子注之分，現在的刻本都連寫在一起，不貫通全書文例，很不容易分辨。前人在校勘和分析正文與子注方面已經做了不少的工作，可是除利用法苑珠林、太平御覽、太平廣記幾種資料以外，還有許多極重要的材料未能利用。如歷代三寶記、續高僧傳、大唐內典錄、酉陽雜爼、紺珠集、類說、元河南志以及永樂大典等皆是。在分析正文子注一方面，前人又把正文分得過於簡略，與唐韋述兩京新記相似，恐怕也與原書體例不盡相合。因此寫成這一本校釋，除校勘和分析正文與子注的工作之外，又做了必要的注釋，這樣讀起來就方便得多了。
此書草創於一九四四年五月，最初只着重於校勘，後來因為卷五宋雲行記的材料不易讀得懂，才着手作注。授課之暇，時作時輟，直到現在方寫成全書，前前後後，將近十二年了。十二年不為不長，然成就之微薄如此，令人慚愧。在進行校勘注釋當中，還得到許多位先生的幫助，永樂大典的資料就是趙萬里先生告訴我的。稿中涉及梵文處又曾經得到季羨林先生和印度教授師覺月先生的指教，有些一時找不到的參考書和難得的照片又蒙朋友們惠借。使作者於艱辛的歲月中所草創的一本書，得以最後寫成，這是作者所深深感謝的。這本書原稿已經增訂刪改過三次，其中遺闕不備的地方還很多，希望得到讀者的指正。
一、洛陽伽藍記之刻本至多，有明刻本及清刻本。明刻本主要有三種：一、如隱堂本，二、吳琯所刻古今逸史本，三、毛氏汲古閣所刻津逮秘書本。如隱本不知何人所雕，板刻似出於嘉靖間；逸史本則為萬曆間所刻也。二者來源不同，文字有異。津逮本刊於崇禎間，據毛斧季言，原從如隱本出，而有改竄。蓋據逸史本校改者。至於清代刻本，則有四種：一、乾隆間王謨輯校之漢魏叢書本，二、嘉慶間張海鵬所刊學津討原本，三、嘉慶吳自忠真意堂叢書活字本，四、道光吳若準洛陽伽藍記集證本。考漢魏本乃出自逸史本，學津本即據津逮本翻雕，而小有更易。真意堂本，則又參取津逮漢魏兩本以成者。至於吳氏集證本，雖云出自如隱，然亦略有刪改。凡別本有異者，均於集證中詳之。綜是而言，伽藍記之傳本雖多，惟如隱堂本及古今逸史本為古。後此傳刻伽藍記者，皆不出此兩本。故二者殆為後日一切刻本之祖本也。校伽藍記，自當以此二者為主。如振裘挈領，餘皆怡然理順。苟侈陳眾本，而不得其要，則覽者瞀亂，勞而少功矣。
二、如隱堂本，今日易見者，為董康及四部叢刊三編影印本。至於原刊本，殊不易覯。北京大學圖書館所藏李木齋書中有之，無清人藏書印記。余所據者為董本。昔毛斧季云：如隱堂本內多缺字。第二卷中脫三紙，好事者傳寫補入，人各不同。案董本卷二闕四、九、十八三板，與毛氏所言一致。董云：從吳氏真意堂本補此三葉。案真意堂本，第九葉受業沙門亦有千數下，有趙逸云暉文里是晉馬道里十一字，董本此語乃在前高門洞開下，津逮本同，由是可知董本所補者，亦非盡據真意堂本也。而四部叢刊及李氏舊藏之原刻本亦闕此三葉，其所鈔補，又均與董本無異，如出一轍，殊不可解。
三、明永樂大典中有引及伽藍記者，見於卷七三二八陽韻郎字下者一條，卷一三八二二至一三八二四寘韻寺字下者三十三條，合之約當楊書五分之三。可謂富矣！案大典雖為明人所修，而所取之書，殆皆宋元相傳之舊本。然則其中所引，不啻為明以前之一古本也。又繆荃孫所刻之元河南志，其卷三所記後魏城闕市里之文，一望而知出於伽藍記。繆謂原書蓋襲宋敏求之舊志。果爾，則所錄者又為北宋本矣。此二者前人均未道及，故特表而出之，使覽者知校勘伽藍記，除採取諸刻本外，尚有此重要之資據在焉。觀其內容，河南志之文最古，大典所引多與逸史本相同。由是益可知逸史本與如隱本不同，自有其來源。
四、伽藍記之有校本，自吳氏集證始。然簡略且有譌謬，未為精善。近乃有二校本：一為大正藏卷五十一所收之校本，原書據如隱本排印，而參校眾本，列其異同於下。惟不及古今逸史本及真意堂本。一為張宗祥先生之合校本。此書不以一本為主，但合校各本，擇其長者而取之。凡有異同，皆備記其下，而不加斷語，足以見其審慎。然撮錄之時頗有譌奪。今之校本，以如隱堂本為主，而參用古今逸史本，校其同異，定其是非。凡義可兩通者，注曰逸史本作某。逸史本誤，槩從如隱本。如隱本誤字較多，皆取逸史本校正。原書俱在，可覆案也。至於津逮漢魏以下各本，亦均在校讎之列。如有可採，必擇善而從。若津逮同於如隱本，漢魏同於逸史本，正其淵源所自，不復言之，以免殽亂。斯所謂振裘挈領也。若津逮不同於如隱，學津又不同於津逮，蓋據逸史本或漢魏本而改，故亦不備舉。或出一二，以見其源流而已。夫校書之事，最忌臆斷；苟有真知灼見，又不可全無是非。今所校改，皆舉其證。間有依文例或上下文意而確知有脫誤者，則以意訂正，並陳明其故，惟學者斟酌之。凡依文例增加之字，字外均以為識。
五、唐劉知幾史通補註篇云：亦有躬為史臣，手自刊補，雖志存賅博，而才闕倫敘，除煩則意有所恡，畢載則言有所妨，遂乃定彼榛楛，列為子注。若蕭大圜淮海亂離志，羊衒之洛陽伽藍記、宋孝王關東風俗傳、王邵齊志之類是也。由是可知衒之原書本有正文子注之分，今本一槩連寫，是混注文入於正文，與原書體制不合。此意自顧千里發之。爾後吳若準為集證，乃本顧氏之說，畫分段落，子注皆分行書之。然所定正文太簡，注文過繁，恐非楊書之舊。吳氏之後，唐晏為洛陽伽藍記鉤沉，復重為分畫。以視吳本，眉目稍清；然猶有界域不明者。以予考之，此書凡記伽藍者為正文，涉及官署者為注文。其所載時人之事蹟與民間故事，及有衒之案語者，亦為注文。如卷一永寧寺條，開元釋教錄引之，而不錄常景之傳記及衒之嘗與河南尹胡孝世云云數語，是其明證。循此以求，條理不紊。其卷五記宋雲西行求法一節所載道榮傳云云，亦均為子注。考法苑珠林卷三十八引雀離浮圖一節，全不引道榮傳語，即其證也。陳寅恪先生謂此即本於魏晉南北朝僧徒合本子注之例，誠不可易。今就以上所舉例證，重為畫分，雖未必能還楊書之舊觀，但藉此以明楊書之體例，並使上下文句條貫統序，亦未始無用也。今書中子注皆分行低格書寫，校注則作小字。原書一條之內，所記非一事者，則又為之畫分段落，以便觀覽。
六、伽藍記一書內容包括至廣，唐晏鉤沉雖有注釋，但僅援據魏書北史略記書中人物之大概，其他則不復措意。今之所注，牽涉較廣。關於歷史事實及人物事蹟，則取證史書，陳其同異。史傳所不詳，則參照碑誌，發其幽隱。關於地理，則參校水經注及前代地理載記，凡能與本書相發者，悉載於篇，以資參證。宋雲西行所經之處，則據正史之西域傳及法顯行傳、玄奘西域記等書說明古代中亞各國之地理山川、物產風習。關於佛書故事，則採諸經論，述其原委。至於翻譯之名稱，則兼注梵音，陳其義訓。其他若文藻典故、名物制度之類，亦隨文釋之，不以其瑣屑而失之也。
七、北魏之建都洛陽，即因漢魏洛陽故城之舊而興建，宮闕坊里或有改變，而城之大小仍舊。據晉人書籍所稱，南北長約九里，東西長約六里。吳若準集證所附洛陽圖，南北窄而東西長，與載記及舊城基址不合。今據閻文儒先生實測故城城基之大小比例重繪一圖，其城闕、宮殿、坊里、溝渠、橋梁以及伽藍之所在，則以本書所述及水經注、魏書所載為依據，並參照元河南志之漢魏晉洛陽城圖、汪士鐸水經注圖之洛陽城圖定其方位，惟覽者詳其闕焉。
三墳五典之說，邇來奔競，寶塔駢羅，爭寫天上之姿，競摹山中之影；至武定五年，歲在丁卯，余因行役，重覽洛陽。城郭崩毀，然寺數最多，不可遍寫；今之所錄，止大伽藍，其中小者，取其祥異，世諦俗事，因而出之。先以城內為始，次及城外。表列門名，以記遠近。凡為五篇。余才非著述，多有遺漏，後之君子，詳其闕焉。
太和十七年，高祖遷都洛陽，詔司空公穆亮營造宮室，洛陽城門依魏晉舊名。
東面有三門：
北頭第一門，曰建春門。
漢曰上東門。阮籍詩曰步出上東門，是也。魏晉曰建春門，高祖因而不改。
次南曰東陽門。
漢曰中東門。魏晉曰東陽門，高祖因而不改。
次南曰青陽門。
漢曰望京門。魏晉曰清明門，高祖改為青陽門。
南面有四門：
東頭第一門，曰開陽門。
初，漢光武遷都洛陽，作此門始成，而未有名，忽夜中有柱自來在樓上。後瑯琊郡開陽縣上言南門一柱飛去，使來視之，則是也。遂以開陽為名。自魏及晉因而不改，高祖亦然。
次西曰平昌門。
漢曰平門。魏晉曰平昌門，高祖因而不改。
次西曰宣陽門。
漢曰小苑門。魏晉曰宣陽門，高祖因而不改。
次西曰津陽門。
漢曰津門。魏晉曰津陽門高祖因而不改。
西面有四門：
南頭第一門，曰西明門。
漢曰廣陽門，魏晉因而不改，高祖改為西明門。
次北曰西陽門。
漢曰雍門，魏晉曰西明門，高祖改為西陽門。
次北曰閶闔門。
漢曰上西門。上有銅璇璣玉衡，以齊七政。魏晉曰閶闔門，高祖因而不改。
次北曰承明門。
承明者，高祖所立，當金墉城前東西大道。此門宜以承明為稱。遂名之。
北面有二門：
西頭曰大夏門。
漢曰夏門。洛陽城門樓皆兩重，去地百尺，惟大夏門甍棟干雲。
東頭曰廣莫門。
漢曰穀門。魏晉曰廣莫門，高祖因而不改。自廣莫門以西，至於大夏門，宮觀相連，被諸城上也。
一門有三道，所謂九軌。
永寧寺，熙平元年靈太后胡氏所立也，在宮前閶闔門南一里御道西。
其寺東有太尉府，西對永康里，南界昭玄曹，北鄰御史臺。閶闔門前御道東有左衛府。府南有司徒府。司徒府南有國子學，堂內有孔丘像。顏淵問仁、子路問政在側。國子學南有宗正寺，寺南有太廟，廟南有護軍府，府南有衣冠里。御道西有右衛府，府南有太尉府，府南有將作曹，曹南有九級府，府南有太社，社南有凌陰里，即四朝時藏冰處也。
中有九層浮圖一所，架木為之，舉高九十丈。上有金剎，復高十丈；合去地一千尺。去京師百里，已遙見之。初掘基至黃泉下，得金像三十軀，太后以為信法之徵，是以營建過度也。剎上有金寶瓶，容二十五斛。寶瓶下有承露金盤一十一重，周匝皆垂金鐸。復有鐵鏁四道，引剎向浮圖四角，鏁上亦有金鐸。鐸大小如一石甕子。浮圖有九級，角角皆懸金鐸，合上下有一百三十鐸。浮圖有四面，面有三戶六牎，戶皆朱漆。扉上各有五行金鈴，合有五千四百枚。復有金環鋪首，殫土木之功，窮造形之巧，佛事精妙，不可思議。繡柱金鋪，駭人心目。至於高風永夜，寶鐸和鳴，鏗鏘之聲，聞及十餘里。
浮圖北有佛殿一所，形如太極殿。中有丈八金像一軀，中長金像十軀繡珠像三軀金織成像五軀，玉像二軀。作工奇巧，冠於當世。僧房樓觀，一千餘間，雕梁粉壁，青璅綺疏，難得而言。栝栢椿松，扶疎簷霤，藂竹香草，布護堦墀。
是以常景碑云：
外國所獻經像，皆在此寺。寺院墻皆施短椽，清風送涼。豈藉合歡之發？
詔中書舍人常景為寺碑文。
景字永昌，河內人也。青州刺史劉芳、入預其議。景討正科條，商榷古今，甚有倫序，見行於世，今律二十篇是也。幽州刺史，儀同三司。學徒以為榮焉。景入參近侍，出為侯牧，居室貧儉，事等農家，唯有經史，盈車滿架。所著文集，數百餘篇，給事中封暐伯作序行於世。
裝飾畢功，明帝與太后共登之。視宮中如掌內，臨京師若家庭，以其目見宮中，禁人不聽升之。
衒之嘗與河南尹胡孝世共登之，下臨雲雨，信哉不虛！
時有西域沙門菩提達摩者，波斯國胡人也。起自荒裔，來遊中土。極佛境界，合掌連日。
至孝昌二年中，大風發屋拔樹，剎上寶瓶，隨風而落，入地丈餘。復命工匠更鑄新瓶。
建義元年，太原王尒朱榮總士馬於此寺。
榮字天寶，北地秀容人也。世為第一領民酋長，博陵郡公。部落八千餘，家有馬數萬匹，富等天府。武泰元年二月中帝崩無子，立臨洮王世子釗以紹大業，年三歲，太后貪秉朝政，故以立之。榮謂并州刺史元天穆曰：皇帝晏駕，春秋十九，海內士庶，猶曰幼君。況今奉未言之兒，以臨天下，而望昇平，其可得乎？吾世荷國恩，不能坐看成敗，今欲以鐵馬五千，赴哀山陵，兼問侍臣帝崩之由，君竟謂何如？穆曰：明公世跨并肆，雄才傑出，部落之民，控弦一萬。若能行廢立之事，伊霍復見於今日。榮即共穆結異姓兄弟。穆年大，榮兄事之。榮為盟主，穆亦拜榮。於是密議長君諸王之中不知誰應當璧。遂於晉陽，人各鑄像不成，唯長樂王子攸像光相具足，端嚴特妙。是以榮意在長樂。遣蒼頭王豐入洛，約以為主。長樂即許之，共剋期契。榮三軍皓素，揚旌南出。太后聞榮舉兵，召王公議之。時胡氏專寵，皇宗怨望，入議者莫肯致言。唯黃門侍郎徐紇曰：尒朱榮馬邑小胡，人才凡鄙，不度德量力，長戟指闕，所謂窮轍拒輪，積薪候燎！今宿衛文武足得一戰，但守河橋，觀其意趣；榮懸軍千里，兵老師弊，以逸待勞，破之必矣。后然紇言。即遣都督李神軌、鄭季明等，領眾五千，鎮河橋。四月十一日榮過河內，至高頭驛。長樂王從雷陂北渡，赴榮軍所。神軌季明等見長樂王往，遂開門降。十二日榮軍於芒山之北，河陰之野。十三日召百官赴駕，至者盡誅之。王公卿士及諸朝臣死者二千餘人。十四日車駕入城，大赦天下，改號為建義元年，是為莊帝。于時新經大兵，人物殲盡，流迸之徒，驚駭未出。莊帝肇升太極，解網垂仁，唯散騎常侍山偉一人拜恩南闕。加榮使持節中外諸軍事大將軍、開府北道大行臺、都督十州諸軍事大將軍、領左右、太原王。其天穆為侍中、太尉公、世襲并州刺史、上黨王。起家為公卿牧守者，不可勝數。二十日洛中草草，猶自不安。死生相怨，人懷異慮。貴室豪家，棄宅競竄；貧夫賤士，襁負爭逃。於是出詔，濫死者，普加褒贈。三品以上，贈三公。五品以上，贈令僕。七品以上，贈州牧。白民贈郡鎮。於是稍安。帝納榮女為皇后。進榮為柱國大將軍錄尚書事，餘官如故。進天穆為大將軍，餘官皆如故。
永安二年五月，北海王元顥復入洛，在此寺聚兵。
顥，莊帝從兄也。二十日帝還洛陽，進太原王天柱大將軍，餘官亦如故；進上黨王太宰，餘官亦如故。
永安三年，逆賊尒朱兆囚莊帝於寺。
時太原王位極心驕，功高意侈，與奪任情，臧否肆意。始迎梓宮赴京師，葬帝靖陵。所作五言詩即為挽歌詞。朝野聞之，莫不悲慟，百姓觀者，悉皆掩涕而已。
永熙三年二月，遣南陽王寶炬、錄尚書長孫稚、將羽林一千救赴火所，莫不悲惜，垂淚而去。火初從第八級中平旦大發，當時雷雨晦冥，雜下霰雪，百姓道俗，咸來觀火。悲哀之聲，振動京邑。時有三比丘，赴火而死。火經三月不滅。有火入地尋柱，周年猶有煙氣。
其年五月中，十月而京師遷鄴。
建中寺，普泰元年尚書令樂平王尒朱世隆所立也。本是閹官司空劉騰宅。
屋宇奢侈，梁棟踰制，一里之間，廊廡充溢。堂比宣光殿，門匹乾明門，博敞弘麗，諸王莫及也。
在西陽門內御道北所謂延年里。
劉騰宅東有太僕寺，寺東有乘黃署，署東有武庫署，即魏相國司馬文王府庫，東至閶闔宮門是也。
西陽門內御道南，有永康里。里內復有領軍將軍元乂宅。
掘故井得石銘云是漢太尉荀彧宅。
正光年中，元乂專權，太后幽隔永巷，騰為謀主。
乂是江陽王繼之子，太后妹婿。熙平初，明帝幼沖，諸王權上，太后拜乂為侍中、領軍左右，令總禁兵；委以腹心，反得幽隔永巷六年，太后哭曰：養虎自齧，長虺成蛇！
至孝昌二年太后反政，太后追思騰罪，發墓殘尸，有一涼風堂，本騰避暑之處，淒涼常冷，經夏無蠅，有萬年千歲之樹也。
長秋寺，劉騰所立也。
騰初為長秋令卿，因以為名。
在西陽門內御道北一里。
亦在延年里，即是晉中朝時金市處。寺北有濛汜池，夏則有水，冬則竭矣。
中有三層浮圖一所，金盤靈剎，曜諸城內。作六牙白象負釋迦在虛空中。莊嚴佛事，悉用金玉，作工之異，辟邪師子導引其前。騰驤一面。綵幢上索，詭譎不常。奇伎異服，冠於都市。像停之處，觀者如堵。迭相踐躍，常有死人。
瑤光寺，世宗宣武皇帝所立。在閶闔城門御道北，東去千秋門二里。
千秋門內道北有西游園，園中有凌雲臺，即是魏文帝所築者。臺上有八角井，高祖於井北造涼風觀，登之遠望，目極洛川。臺下有碧海曲池。臺東有宣慈觀，去地十丈。觀東有靈芝釣臺，累木為之，出於海中，去地二十丈。風生戶牖，雲起梁棟，丹楹刻桷，圖寫列僊。刻石為鯨魚，背負釣臺；既如從地踊出，又似空中飛下。釣臺南有宣光殿，北有嘉福殿，西有九龍殿。殿前九龍吐水成一海。凡四殿，皆有飛閣向靈芝往來。三伏之月，皇帝在靈芝臺以避暑。
有五層浮圖一所，去地五十丈。僊掌淩虛，講殿尼房，五百餘間。綺疏連亘，戶牖相通，珍木香草，不可勝言。牛筋狗骨之木，雞頭鴨脚之草，亦悉備焉。椒房嬪御，學道之所，掖庭美人，並在其中。亦有名族處女，性愛道塲，落髮辭親，來儀此寺。屏珍麗之飾，服修道之衣，投心八正，歸誠一乘。永安三年中尒朱兆入洛陽，縱兵大掠，時有秀容胡騎數十人，入寺婬穢，自此後頗獲譏訕。京師語曰：洛陽男兒急作髻，瑤光寺尼奪作壻。
瑤光寺北有承明門，有金墉城，即魏氏所築。
晉永康中惠帝幽於金墉城。東有洛陽小城，永嘉中所築。
城東北角有魏文帝百尺樓，年雖久遠，形製如初。高祖在城內作光極殿，因名金墉城門為光極門。又作重樓飛閣，遍城上下，從地望之，有如雲也。
景樂寺，太傅清河文獻王懌所立也。
懌是孝文皇帝之子，宣武皇帝之弟。
閶闔南，御道東。西望永寧寺正相當。
寺西有司徒府，東有大將軍高肇宅。北連義井里。井里北門外有叢樹數株，枝條繁茂。下有甘井一所，石槽鐵罐，供給行人，飲水庇廕，多有憩者。
有佛殿一所，像輦在焉。雕刻巧妙，冠絕一時。堂廡周環，曲房連接，輕條拂戶，花蘂被庭。至於六齋，常設女樂，歌聲繞梁，舞袖徐轉，絲管寥亮，諧妙入神。以是尼寺，丈夫不得入。得往觀者，以為至天堂。及文獻王薨，寺禁稍寬，百姓出入，無復限礙。
後汝南王悅復修之。
悅是文獻之弟。
召諸音樂，逞伎寺內。奇禽怪獸，舞抃殿庭。飛空幻惑，世所未覩。異端奇術，總萃其中。剝驢投井，植棗種瓜，須臾之間，皆得食之。士女觀者，目亂精迷。自建義已後，京師頻有大兵，此戲遂隱也。
昭儀尼寺，閹官等所立也。在東陽門內一里御道南。
東陽門內道北太倉導官二署。東南治粟里，倉司官屬住其內。
太后臨朝，閽寺專寵，宦者之家，積金滿堂。是以蕭忻云：高軒斗升者，盡是閹官之嫠婦；胡馬鳴珂者，莫非黃門之養息也。
忻，陽平人也，愛尚文籍，少有名譽，見閽寺寵盛，遂發此言，因即知名，為治書侍御史。
寺有一佛二菩薩，塑工精絕，京師所無也。四月七日常出詣景明，景明三像恆出迎之。伎樂之盛，與劉騰相比。堂前有酒樹麵木。昭儀寺有池，京師學徒謂之翟泉也。
衒之按杜預注春秋云翟泉在晉太倉西南，按晉太倉在建春門內，今太倉在東陽門內，此地今在太倉西南，明非翟泉也。後隱士趙逸云：此地是晉侍中石崇家池，池南有綠珠樓。於是學徒始寤，經過者，想見綠珠之容也。
池西南有願會寺，中書侍郎王翊捨宅所立也。佛堂前生桑樹一株，直上五尺，枝條橫遶，柯葉傍布，形如羽蓋。復高五尺，又然。凡為五重，每重葉椹各異。京師道俗謂之神桑。觀者成市，布施者甚眾。帝聞而惡之，以為惑眾。命給事黃門侍郎元紀伐殺之。其日雲霧晦冥，下斧之處，血流至地，見者莫不悲泣。
寺南有宜壽里。內有苞信縣令段暉宅。
地下常聞有鐘聲，暉遂捨宅為光明寺。時人咸云此是荀勗故宅。其後盜者欲竊此像，像與菩薩合聲喝賊，盜者驚怖，應即殞倒。眾僧聞像叫聲，遂來捉得賊。
胡統寺，太后從姑所立也。
入道為尼，遂居此寺。
在永寧南一里許。寶塔五重，金剎高聳。洞房周匝，對戶交疏。朱柱素壁，甚為佳麗。其寺諸尼，帝城名德，善於開導，工談義理。常入宮與太后說法，其資養緇流，從無比也。
修梵寺，在青陽門內御道北。嵩明寺，復在修梵寺西。並雕墻峻宇，比屋連甍，亦是名寺也。修梵寺有金剛，鳩鴿不入，鳥雀不棲。菩提達摩云得其真相也。
寺北有永和里，漢太師董卓之宅也。
里南北皆有池，卓之所造。今猶有水，冬夏不竭。
里中太傅錄尚書長孫稚、尚書右僕射郭祚、吏部尚書邢巒、廷尉卿元洪超、衛尉卿許伯桃、涼州刺史尉成興等六宅。
皆高門華屋，齋館敞麗。楸槐蔭途，桐楊夾植。當世名為貴里。掘此地者，輒得金玉寶玩之物。時邢巒家常掘得丹砂，及錢數十萬，銘云董太師之物。後卓夜中隨巒索此物，巒不與之。經年巒遂卒矣。
景林寺，在開陽門內御道東。講殿疊起，房廡連屬。丹楹炫日，繡桷迎風，內置祗洹精舍，形製雖小，巧構難比。加以禪閣虛靜，隱室凝邃，嘉樹夾牖，芳杜匝階，雖云朝市，想同巖谷。淨行之僧，繩坐其內，飱風服道，結跏數息。
有石銘一所，國子博士盧白頭為其文。
白頭，一字景裕，范陽人也。起家為國子博士。雖在朱門，以注述為事，注周易行之於世也。
建春門內御道南有句盾、典農、籍田、三署。籍田南有司農寺。御道北有空地，擬作東宮，晉中朝時太倉處也。太倉西南有翟泉，周迴三里，即春秋所謂王子虎晉狐偃盟於翟泉也。
水猶澄清，洞底明淨。鱗甲潛藏，辨其魚鼈。
高祖於泉北置河南尹。
中朝時步廣里也。
泉西有華林園。高祖以泉在園東，因名為蒼龍海。華林園中有大海，即漢天淵池。
池中猶有文帝九華臺。高祖於臺上造清涼殿，世宗在海內作蓬萊山。山上有僊人館。上有釣臺殿。並作虹蜺閣，乘虛來往。至於三月禊日，季秋巳辰，皇帝駕龍舟鷁首，遊於其上。
海西有藏冰室。六月出冰，以給百官。海西南有景山殿。山東有羲和嶺，嶺上有溫風室。山西有姮娥峰，峰上有露寒館。並飛閣相通，凌山跨谷。山北有玄武池。山南有清暑殿。殿東有臨澗亭，殿西有臨危臺。
景陽山南，有百果園。果別作林，林各有堂。
有僊人棗，長五寸，把之兩頭俱出，核細如鍼，霜降乃熟，食之甚美。俗傳云出崑崙山，一曰西王母棗。又有僊人桃，其色赤，表裏照徹，得霜乃熟。亦出崑崙山，一曰王母桃也。柰林南有石碑一所，魏明帝所立也。題云苗茨之碑。高祖於碑北作苗茨堂。
永安中，莊帝馬射於華林園，百官皆來讀碑，疑苗字誤。國子博士李同軌曰：魏明英才，世稱三祖。公幹仲宣，為其羽翼。但未知本意如何，不得言誤也。衒之時為奉朝請，因即釋曰：以蒿覆之，故言苗茨。何誤之有？眾咸稱善，以為得其旨歸。
柰林西有都堂，有流觴池。堂東有扶桑海。
凡此諸海，皆有石竇流於地下，西通穀水，東連陽渠，亦與翟泉相連。若旱魃為害，穀水注之不竭；離畢滂潤，陽穀泄之不盈。至於鱗甲異品，羽毛殊類，濯波浮浪，如似自然也。
明懸尼寺，彭城武宣王勰所立也。在建春門外石橋南。
穀水周圍遶城，至建春門外，逮我孝昌三年大雨頹橋，南柱始埋沒，道北二柱，至今猶存。衒之按劉澄之山川古今記、戴延之西征記並云晉太康元年造，此則失之遠矣。按澄之等並生在江表，未游中土，假因征役，暫來經過，至於舊事，多非親覽，聞諸道路，便為穿鑿，誤我後學，日月已甚。
有三層塔一所，未加莊嚴。寺東有中朝時常滿倉，高祖令為租塲，天下貢賦所聚蓄也。
龍華寺，宿衛羽林虎賁等所立也。在建春門外陽渠南。
寺南有租塲。
陽渠北有建陽里，里內有土臺，高三丈，上作二精舍。
趙逸云：此臺是中朝時旗亭也。上有二層樓，懸鼓擊之以罷市。
有鐘一口，撞之，聞五十里。太后以鐘聲遠聞，遂移在宮內。置凝閒堂前，與內講沙門打為時節。孝昌初，蕭衍子豫章王綜來降，聞此鐘聲，以為奇異，遂造聽鐘歌三首，行傳於世。
綜字世謙，偽齊昏主寶卷遺腹子也。寶卷臨政婬亂，吳人苦之。雍州刺史蕭衍立南康王寶融為主，舉兵向秣陵，事既克捷，遂殺寶融而自立。寶卷有美人吳景暉，時孕綜經月，衍因幸景暉，及綜生，認為己子，小名緣覺，封豫章王。綜形貌舉止甚似昏主，其母告之，令自方便。綜遂歸我聖闕，更改名曰纘，字德文，始為寶卷追服三年喪。明帝拜綜太尉公，封丹陽王。永安年中，尚莊帝姊壽陽公主字莒犂。公主容色美麗，綜甚敬之。與公主語，常自稱下官。授齊州刺史，加開府。及京師傾覆，綜弃州北走。時尒朱世隆專權，遣取公主至洛陽，世隆逼之，公主罵曰：胡狗，敢辱天王女乎！世隆怒，遂縊殺之。
瓔珞寺在建春門外御道北，所謂建陽里也。
即中朝時白社地，董威輦所居處。
里內有瓔珞、慈善、暉和、通覺、暉玄、宗聖、魏昌、熙平、崇真、因果等十寺。里內士庶，二千餘戶，信崇三寶。
眾僧利養，百姓所供也。
宗聖寺，士庶瞻仰，目不暫瞬。此像一出，市井皆空，炎光輝赫，獨絕世表。妙伎雜樂，亞於劉騰。城東士女，多來此寺觀看也。
慧嶷具說過去之時，有五比丘同閱，一比丘云是寶明寺智聖，以坐禪苦行得升天堂。有一比丘是般若寺道品，以誦經四十卷涅槃，亦升天堂。有一比丘云是融覺寺曇謨最，講涅槃華嚴，領眾千人。閻羅王曰：講經者心懷彼我，以驕凌物，比丘中第一麤行。今唯試坐禪、誦經，不問講經。其曇謨最曰：貧道立身以來，唯好講經，實不闇誦。閻羅王勑付司。即有青衣十人送曇謨最向西北門。屋舍皆黑，似非好處。有一比丘云是禪林寺道弘，自云教化四輩檀越，造一切經，人中金像十軀。閻羅王曰：沙門之體，必須攝心守道，志在禪誦。不干世事，不作有為。雖造作經像，正欲得他人財物；既得財物，貪心即起；既懷貪心，便是三毒不除，具足煩惱。亦付司，仍與曇謨最同入黑門。有一比丘云是靈覺寺寶真，自云出家之前，嘗作隴西太守，造靈覺寺。寺成，即棄官入道。雖不禪誦，禮拜不闕。閻羅王曰：卿作太守之日，曲理枉法，刼奪民財，假作此寺，非卿之力，何勞說此！亦付司，青衣送入黑門。時太后聞之，遣黃門侍郎徐紇依慧嶷所說即訪寶明等寺。城東有寶明寺，城內有般若寺，城西有融覺、禪林、靈覺等三寺，問智聖、道品、曇謨最、道弘、寶真等，皆實有之。議曰人死有罪福。即請坐禪僧一百人常在內殿供養之。詔不聽持經像沿路乞索。若私有財物，造經像者任意。慧嶷亦入白鹿山，隱居修道。自此以後，京邑比丘皆事禪誦，不復以講經為意。
出建春門外一里餘，至東石橋。
南北而行，晉太康元年造。橋南有魏朝時馬市，刑嵇康之所也。
橋北大道西有建陽里，大道東有綏民里。里內有河間劉宣明宅。
神龜年中，以直諫忤旨，斬於都市。訖目不瞑，尸行百步，時人談以枉死。宣明少有名譽，精通經史，危行及於誅死也。
魏昌尼寺，閹官瀛州刺史李次壽所立也。在里東南角。
即中朝牛馬市處也，刑嵇康之所。
東臨石橋。
此橋南北行。晉太康元年中朝時市南橋也。澄之等蓋見此橋銘，因而以橋為太康初造也。
石橋南道有景興尼寺，亦閹官等所共立也。有金像輦，去地三丈，上施寶蓋，四面垂金鈴、七寶珠，飛天伎樂，望之雲表。作工甚精，難可揚榷。像出之日，常詔羽林一百人舉此像，絲竹雜伎，皆由旨給。
建陽里東有綏民里，綏民里東，崇義里。里內有京兆人杜子休宅。
地形顯敞，門臨御道。儀同三司襄陽侯王濬敬造。時園中果菜豐蔚，林木扶疎，乃服逸言，號為聖人。子休遂捨宅為靈應寺。所得之塼，還為三層浮圖。汝南王聞而異之，拜為義父。因而問何所服餌，以致長年。逸云：吾不閑養生，自然長壽。郭璞嘗為吾筮云，壽年五百歲。今始逾半。帝給步挽車一乘，遊於市里。所經之處，多記舊跡。三年以後遁去，莫知所在。
崇義里東有七里橋，以石為之。
中朝，杜預之荊州，出頓之所也。
七里橋東一里，郭門開三道，時人號為三門。
離別者多云：相送三門外。京師士子，送去迎歸，常在此處。
莊嚴寺，在東陽門外一里御道北，所謂東安里也。北為租塲。里內有駙馬都尉司馬悅、濟州刺史刀宣、幽州刺史李真奴、豫州刺史公孫驤等四宅。
秦太上君寺，胡太后所立也。
當時太后，正號崇訓，母儀天下，號父為秦太上公，母為秦太上君。為母追福，因以名焉。
在東陽門外二里御道北，所謂暉文里。
里內有太保崔光、太傅李延寔、冀州刺史李韶、祕書監鄭道昭等四宅。並豐堂崛起，高門洞開。趙逸云：暉文里是晉馬道里，延寔宅是蜀主劉禪宅，延寔宅東有修和宅，是吳主孫皓宅，李韶宅是晉司空張華宅。
中有五層浮圖一所，修剎入雲，高門向街，佛事莊飾，等於永寧。誦室禪堂，周流重疊。花林芳草，徧滿堦墀。常有大德名僧講一切經，受業沙門，亦有千數。
太傅李延寔者，永安年中除青州刺史，臨去奉辭。帝謂寔曰：懷塼之俗，世號難治；舅宜好用心，副朝廷所委。寔答曰：臣年迫桑榆，氣同朝露，人間稍遠，日近松丘。臣已久乞閒退，陛下渭陽興念，寵及老臣，使夜行罪人，裁錦萬里，謹奉明敕，不敢失墜。時黃門侍郎楊寬在帝側，不曉懷塼之義，私問舍人溫子昇。子昇曰：吾聞至尊兄彭城王作青州刺史，問其賓客從至青州者云：齊土之民，風俗淺薄，虛論高談，專在榮利。太守初欲入境，皆懷塼叩首，以美其意；及其代下還家，以塼擊之。言其向背速於反掌。是以京師謠語曰：獄中無繫囚，舍內無青州，假令家道惡，腸中不懷愁。懷塼之義起在於此也。
潁川荀濟，風流名士，高鑒妙識，獨出當世。清河崔叔仁稱齊士大夫，曰：齊人外矯仁義，內懷鄙吝；輕同羽毛，利等錐刀。好馳虛譽，阿附成名，威勢所在，側肩競入，求其榮利，甜然濃泗。譬於四方，慕勢最甚。號齊士子為慕勢諸郎。臨淄官徒布在京邑，聞懷塼慕勢，咸共恥之，唯崔孝忠一人不以為意。問其故，孝忠曰：營丘風俗，太公餘化，稷下儒林，禮義所出。今雖凌遲，足為天下模楷。荀濟人非許郭，不識東家，雖復莠言自口，未宜榮辱也。
正始寺，百官等所立也。
正始中立，因以為名。
在東陽門外御道南，所謂敬義里也。
里內有典虞曹。
簷宇清淨，美於叢林，眾僧房前，高林對牖，青松綠檉，連枝交映。多有枳樹，而不中食。有石碑一枚，背上有侍中崔光施錢四十萬，陳留侯李崇施錢二十萬，自餘百官各有差，少者不減五千已下。後人刊之。
敬義里南有昭德里。里內有尚書僕射游肇、御史中尉李彪、七兵尚書崔休、幽州刺史常景、司農張倫等五宅。
彪、景出自儒生、居室儉素，志性疎誕，麻衣葛巾，有逸民之操。見倫山愛之，如不能已，遂造庭山賦，行傳於世。其辭曰：
夫偏重者，愛昔先民之由樸由純，然則純樸之體，與造化而梁津。濠上之客，柱下之史，悟無為以明心，託自然以圖志。輒以山水為富，不以章甫為貴，任性浮沈，若淡兮無味。今司農張氏，實踵其人，巨量煥於物表，夭矯洞達其真，青松未勝其潔，白玉不比其珍。心托空而栖有，情入古以如新。既不專流宕，又不偏華尚，卜居動靜之間，不以山水為忘，庭起半丘半壑，聽以目達心想。進不入聲榮，退不為隱放。爾乃決石通泉，拔嶺巖前，斜與危雲等並，旁與曲棟相連。下天津之高霧，納滄海之遠煙，纖列之狀一如古，崩剝之勢似千年。若乃絕嶺懸坡，蹭蹬蹉跎，泉水紆徐如浪峭，山石高下復危多。五尋百拔，十步千過，則知巫山弗及，未審蓬萊如何。其中煙花露草，或傾或倒，霜幹風枝，半聳半垂，玉葉金莖，散滿堦坪。然目之綺，烈鼻之馨，既共陽春等茂，復與白雪齊清。或言神明之骨，陰陽之精，天地未覺生此，異人焉識其名？羽徒紛泊，色雜蒼黃，綠頭紫頰，好翠連芳，白生於異縣，丹足出自他鄉。皆遠來以臻此，藉水木以翱翔。不憶春於沙漠，遂忘秋於高陽。非斯人之感至，何候鳥之迷方？豈下俗之所務，實神怪之異趣。能造者其必詩，敢往者無不賦。或就饒風之地，或入多雲之處，菊嶺與梅岑，隨春秋之所悟。遠為神僊所賞，近為朝士所知，求解脫於服佩，預參次於山陲。子英游魚於玉質，王喬繫鵠於松枝，方丈不足以妙，詠歌此處態多奇。嗣宗聞之動魄，叔夜聽此驚魂。恨不能鑽地一出，醉此山門。別有王孫公子，遜遁容儀，思山念水，命駕相隨，逢岑愛曲，值石陵欹。庭為仁智之田，故能種此石山。森羅兮草木，長育兮風煙，孤松既能却老，半石亦可留年。若不坐臥兮於其側，春夏兮共游陟，白骨兮徒自朽，方寸兮何所憶？
平等寺，廣平武穆王懷捨宅所立也。在青陽門外二里御道北，所謂孝敬里也。堂宇宏美，林木蕭森，平臺複道，獨顯當世。寺門外有金像一軀，高二丈八尺，相好端嚴，常有神驗，國之吉凶，先炳祥異。
孝昌三年十二月中，此像面有悲容，兩目垂淚，遍體皆濕，時人號曰佛汗。京師士女空市里往而觀之。有一比丘，以淨綿拭其淚，須臾之間，綿濕都盡。更換以它綿，俄然復濕。如此三日乃止。明年四月尒朱榮入洛陽，誅戮百官，死亡塗地。永安二年三月，此像復汗，京邑士庶復往觀之。五月，北海王入洛，莊帝北巡。七月，北海王大敗，所將江淮子弟五千，盡被俘虜，無一得還。永安三年七月，此像悲泣如初。每經神驗，朝野惶懼，禁人不聽觀之。至十二月，尒朱兆入洛陽，擒莊帝，帝崩於晉陽。在京宮殿空虛，百日無主，唯尚書令司州牧樂平王尒朱世隆鎮京師。商旅四通，盜賊不作。
建明二年，長廣王從晉陽赴京師，至郭外，世隆以長廣本枝疎遠，政行無聞，逼禪與廣陵王恭。恭是莊帝從父兄也。正光中為黃門侍郎，見元乂秉權，政歸近習，遂佯啞不語，不預世事。永安中遁於上洛山中，州刺史泉企執而送之。莊帝疑恭姦詐，夜遣人盜掠衣物，復拔刀劍欲殺之，恭張曰以手指舌，竟乃不言。莊帝信其真患，放令歸第。恭常住龍華寺，至是，世隆等廢長廣而立焉。禪文曰：皇帝咨廣陵王恭，自我皇魏之有天下也，累聖開輔，重基衍業，奄有萬邦，光宅四海，故道溢百王，德漸無外。而孝明晏駕，人神乏主。故柱國大將軍大丞相太原王榮，地實封陝，任惟外相，乃心王室，大懼崩淪，故推立長樂王子攸以續絕業。庶九鼎之命日隆，七百之祚唯永。然羣飛未寧，橫流且及，皆狼顧鴟張，岳立棊峙。丞相一麾，大定海內。而子攸不顧宗社，讐忌動德，招聚輕俠，左右壬人，遂虐甚剖心，痛齊鉗齒。豈直金版告怨，大鳥感德而已！於是天下之望，俄然已移。竊以宸極不可久曠，神器豈容無主？故權從眾議，暫馭兆民。今六軍南邁，已次河浦，瞻望帝京，赧然興愧。自惟寡薄，本枝疎遠，豈宜仰異天情，俯乖民望？惟王德表生民，聲高萬古，往以運屬殷憂，時遭多難，卷懷積載，括囊有年。今天眷明德，民懷奧主，曆數允集，歌訟同臻。乃徐發樞機，副茲竚屬。便敬奉璽綬，歸於別邸。王其寅踐成業，允執其中，雖休勿休，日慎一日，敬之哉！恭讓曰：天命至重，曆數匪輕，自非德協三才，功濟四海，無以入選帝圖，允當師錫。臣既寡昧，識無先遠，景命雖降，不敢仰承。乞收成旨，以允愚衷。又曰：王既德應圖籙，僉屬攸歸，便可允執其中，入光大麓。不勞揮遜，致爽人神。恭凡讓者三，於是即皇帝位，改號曰普泰。黃門侍郎邢子才為赦文，敘述莊帝枉殺太原王之狀，廣陵王曰：永安手翦強臣，非為失德；直以天未厭亂，故逢成濟之禍。謂左右：將筆來，朕自作之。直言門下：朕以寡德，運屬樂推，思與億兆同茲大慶。肆眚之科，一依恆式。廣陵杜口八載，至是始言，海內士庶，咸稱聖君。於是封長廣為東海王。世隆加儀同三司、尚書令、樂平王，餘官如故。贈太原王相國晉王，加九錫，立廟於芒嶺首陽。上舊有周公廟，世隆欲以太原王功比周公，故立此廟。廟成，為火所災。有一柱焚之不盡，後三日雷雨震電，霹靂擊為數段。柱下石及廟瓦皆碎於山下。復命百官議太原王配饗。司直劉季明議云不合。世隆問其故，季明曰：若配世宗，於宣武無功；若配孝明，親害其母；若配莊帝，為臣不終，為莊帝所戮。以此論之，無所配也。世隆怒曰：卿亦合死！季明曰：下官既為議臣，依禮而言，不合聖心，俘翦惟命。議者咸歎季明不避強禦，莫不歎伏焉。世隆既有忿言，季明終得無患。初世隆北叛，莊帝遣安東將軍史仵龍、平北將軍楊文義各領兵三千守太行嶺，侍中源子恭鎮河內。及尒朱兆馬首南向，仵龍、文義等率眾先降，子恭見仵龍文義等降，亦望風潰散。兆遂乘勝逐北，直入京師，兵及闕下，矢流王室。至是論功，仵龍、文義各封一千戶。廣陵王曰：仵龍、文義於王有勳，於國無功。竟不許。時人稱帝剛直。彭城王尒朱仲遠，世隆之兄也，鎮滑臺，表用其下都督瑗為西兗州刺史，先用後表。廣陵答曰：已能近補，何勞遠聞！世隆侍宴，帝每言：太原王貪天之功以為己力，罪亦合死。世隆等愕然。自是已後，不敢復入朝。輒專擅國權，兇慝滋甚。坐持臺省，家總萬機，事無大小，先至隆第，然後施行。天子拱己南面，無所干預。
永熙元年平陽王入纂大業，始造五層塔一所。
平陽王，武穆王少子。
詔中書侍郎魏收等為寺碑文。至二年二月五日土木畢功，帝率百僚作萬僧會。其日寺門外有石像，無故自動，低頭復舉，竟日乃止。帝躬來禮拜，怪其詭異。中書舍人盧景宣曰：石立社移，上古有此，陛下何怪也？帝乃還宮。七月中，帝為侍中斛斯椿所使，奔於長安。至十月終，而京師遷鄴焉。
景寧寺，太保司徒公楊椿所立也。在青陽門外三里御道南，所謂景寧里也。
高祖遷都洛邑，椿創居此里，遂分宅為寺，因以名之。制飾甚美，綺柱珠簾。椿弟慎，冀州刺史，慎弟津，司空，並立性寬雅，貴義輕財，四世同居，一門三從。朝貴義居，未之有也。普泰中為尒朱世隆所誅，後捨宅為建中寺。
出青陽門外三里，御道北有孝義里。里西北角有蘇秦冢，冢旁有寶明寺。
眾僧常見秦出入此冢，車馬羽儀，若今宰相也。
孝義里東，即是洛陽小市。北有車騎將軍張景仁宅。
景仁，會稽山陰人也。正光年初從蕭寶夤歸化，拜羽林監，賜宅城南歸正里。民間號為吳人坊，南來投化者多居其內。近伊洛二水，任其習御。里三千餘家，自立巷市。所賣口味，多是水族，時人謂為魚鱉市也。景仁住此以為恥，遂徙居孝義里焉。
時朝廷方欲招懷荒服，待吳兒甚厚，褰裳渡於江者，皆居不次之位。景仁無汗馬之勞，高官通顯。永安二年蕭衍遣主書陳慶之送北海入洛陽僭帝位。慶之為侍中。景仁在南之日與慶之有舊，遂設酒引邀慶之過宅。司農卿蕭彪、尚書右丞張嵩並在其座，彪亦是南人。唯有中大夫楊元慎、給事中大夫王昫是中原士族。慶之因醉謂蕭張等曰：魏朝甚盛，猶曰五胡，正朔相承，當在江左。秦朝玉璽，今在梁朝。元慎正色曰：江左假息，僻居一隅，地多濕墊，攢育蟲蟻，疆土瘴癘，蛙黽共穴，人鳥同羣。短髮之君，無杼首之貌；文身之民，稟蕞陋之質。浮於三江，棹於五湖，禮樂所不沾，憲章弗能革。雖復秦餘漢罪，雜以華音，復閩楚難言，不可改變。雖立君臣，上慢下暴。是以劉劭殺父於前，休龍淫母於後，見逆人倫，禽獸不異。加以山陰請壻賣夫，朋淫於家，不顧譏笑。卿沐其遺風，未沾禮化，所謂陽翟之民不知癭之為醜。我魏膺籙受圖，定鼎嵩洛，五山為鎮，四海為家。移風易俗之典，與五帝而並跡，禮樂憲章之盛，凌百王而獨高。豈卿魚鼈之徒，慕義來朝，飲我池水，啄我稻粱，何為不遜，以至於此？慶之等見元慎清詞雅句，縱橫奔發，杜口流汗，含聲不言。
於後數日，慶之遇病，心上急痛，訪人解治。唼嗍蠏黃，手把荳蔻，口嚼檳榔。乍至中土，思憶本鄉，急手速去，還爾丹陽。若其寒門之鬼，頭猶脩，網魚漉鼈，在河之洲，咀嚼菱藕，捃拾鷄頭，蛙羹蚌臛，以為膳羞。布袍芒履，倒騎水牛。沅湘江漢，鼓棹遨遊，隨波遡浪，噞喁沈浮。白紵起舞，揚波發謳。急手速去，還爾揚州。慶之伏枕曰：楊君見辱深矣。自此後，吳兒更不敢解語。北海尋伏誅，其慶之還奔蕭衍，衍用其為司州刺史，欽重北人，特異於常。朱异怪復問之。曰：自晉宋以來，號洛陽為荒土，此中謂長江以北盡是夷狄。昨至洛陽，始知衣冠士族並在中原，禮儀富盛，人物殷阜，目所不識，口不能傳。所謂帝京翼翼，四方之則，如登泰山者卑培塿，涉江海者小湘沅，北人安可不重？慶之因此羽儀服式悉如魏法，江表士庶競相模楷，襃衣博帶，被及秣陵。
元慎，弘農人，晉冀州刺史嶠六世孫。曾祖泰，從宋武入關，為上洛太守七年，背偽來朝，明帝賜爵臨晉侯，廣武郡、陳郡太守，贈涼州刺史，諡烈侯。祖撫，明經，為中博士。父辭，自得丘壑，不事王侯。叔父許，河南令，蜀郡太守。世以學行著聞，名高州里。元慎清尚卓逸，少有高操，任心自放，不為時覊。樂山愛水，好游林澤。博識文淵，清言入神，造次應對，莫有稱者。讀老莊，善言玄理。性嗜酒，飲至一石，神不亂常。慷慨嘆不得與阮籍同時生。不願仕宦，為中散，常辭疾退閑，未嘗修敬諸貴，亦不慶弔親知。貴為交友，故時人弗識也。或有人暮其高義，投刺在門，元慎稱疾高臥。加以意思深長，善於解夢。孝昌年，廣陽王元淵初除儀同三司，總眾十萬北討葛榮，夜夢著袞衣，倚槐樹而立，以為吉徵。問於元慎。元慎曰：三公之祥。淵甚悅之。元慎退還，告人曰：廣陽死矣。槐字是木傍鬼，死後當得三公。廣陽果為葛榮所殺，追贈司徒公。終如其言。建義初，陽城太守薛令伯聞太原王誅百官，立莊帝，弃郡東走，忽夢射得雁，以問元慎。元慎曰：卿執羔，大夫執雁。君當得大夫之職。俄然令伯除為諫議大夫。京兆許超夢盜羊入獄，問於元慎。曰：君當得城陽令。其後有功，封城陽侯。元慎解夢，義出萬途，隨意會情，皆有神驗。雖令與侯小乖，按令今百里，即是古諸侯，以此論之，亦為妙著。時人譬之周宣。及尒朱兆入洛陽，即弃官與華陰隱士王騰周遊上洛山。
孝義里東市北殖貨里。里有太常民劉胡兄弟四人，以屠為業。永安年中，胡殺猪，猪忽唱乞命，聲及四鄰。鄰人謂胡兄弟相毆鬬而來觀之，乃猪也。胡即捨宅為歸覺寺，合家人入道焉。普泰元年，此寺金像生毛，眉髮悉皆具足。尚書左丞魏季景謂人曰：張天錫有此事，其國遂滅，此亦不祥之徵。至明年而廣陵被廢死。
景明寺，宣武皇帝所立也。
景明年中立，因以為名。
在宣陽門外一里御道東。
其寺東西南北方五百步，前望嵩山少室，却負帝城，青林垂影，綠水為文，形勝之地，爽塏獨美。山懸堂光觀盛，一千餘間。複殿重房，交疏對霤，青臺紫閣，浮道相通。雖外有四時，而內無寒暑。房簷之外，皆是山池。松竹蘭芷，垂列堦墀，含風團露，流香吐馥。至正光年中，太后始造七層浮圖一所，去地百仞。
是以邢子才碑文云俯聞激電，旁屬奔星，是也。
妝飾華麗，侔於永寧。金盤寶鐸，煥爛霞表。
寺有三池，萑蒲菱藕，水物生焉。或黃甲紫鱗，出沒於蘩藻，或青鳬白雁，沈浮於綠水。磑舂，皆用水功，伽藍之妙，最為稱首。
時世好崇福，四月七日京師諸像皆來此寺，尚書祠部曹錄像凡有一千餘軀。至八日，以次入宣陽門，向閶闔宮前受皇帝散花。于時金花映日，寶蓋浮雲，旛幢若林，香煙似霧，梵樂法音，聒動天地。百戲騰驤，所在駢比。名僧德眾，負錫為羣，信徒法侶，持花成藪。車騎填咽，繁衍相傾。時有西域胡沙門見此，唱言佛國。
至永熙年中始詔國子祭酒邢子才為寺碑文。
子才，河間人也。謨訓上庠。子才罰惰賞勤，專心勸誘，青領之生，競懷雅術。洙泗之風，茲焉復盛。永熙年末，以母老辭，帝不許之。子才恪請，辭情懇至，涕淚俱下，帝乃許之。詔以光祿大夫歸養私庭，所在之處，給事力五人，歲一入朝，以備顧問。王侯祖道，若漢朝之送二疏。暨皇居徙鄴，民訟殷繁，前革後沿，自相與奪，法吏疑獄，簿領成山，乃敕子才與散騎常侍溫子昇撰麟趾新制十五篇。省府以之决疑，州郡用為治本。武定中，除驃騎大將軍、西兗州刺史。為政清靜，吏民安之。後徵為中書令。時戎馬在郊，朝廷多事，國禮朝儀，咸自子才出。所製詩賦詔策章表碑頌讚記五百篇，皆傳於世。鄰國欽其模楷，朝野以為美談也。
大統寺，在景明寺西，即所謂利民里。寺南有三公令史高顯畧宅。
每於夜見赤光行於堂前，如此者非一。向光明所掘地丈餘，得黃金百斤，銘云：蘇秦家金，得者為吾造功德。顯畧遂造招福寺。人謂此地是蘇秦舊宅。當時元乂秉政，聞其得金，就畧索之，以二十斤與之。
衒之按：蘇秦時未有佛法，功德者不必是寺，應是碑銘之類，頌其聲績也。
東有秦太上公二寺，在景明寺南一里。西寺，太后所立；東寺，皇姨所建。
並為父追福，因以名之，時人號為雙女寺。
並門鄰洛水，林木扶疎，布葉垂陰。各有五層浮圖一所，高五十丈，素綵畫工，比於景明。至於六齋，常有中黃門一人監護，僧舍襯施供具，諸寺莫及焉。
寺東有靈臺一所，基址雖頹，猶高五丈餘，即是漢光武所立者。靈臺東有辟雍，是魏武所立者。至我正光中造明堂於辟雍之西南，上圓下方，八牎四闥。汝南王復造磚浮圖於靈臺之上。
孝昌初，妖賊四侵，州郡失據，朝廷設募征格於堂之北，從戎者拜曠掖將軍、偏將軍、裨將軍。當時甲冑之士，號明堂隊。時有虎賁駱子淵者，自云洛陽人。昔孝昌年戍在彭城，其同營人樊元寶得假還京師，子淵附書一封，令達其家。云：宅在靈臺南，近洛河，卿但至彼，家人自出相看。元寶如其言，至靈臺南，了無人家可問。徙倚欲去，忽見一老翁來，問從何而來，徬徨於此。元寶具向道之。老翁云：是吾兒也。取書引元寶入，遂見館閣崇寬，屋宇佳麗。既坐，命婢取酒。須臾見婢抱一死小兒而過，元寶初甚怪之，俄而酒至，色甚紅，香美異常。兼設珍羞，海陸備具。飲訖，辭還。老翁送元寶出云：後會難期，以為悽恨！別甚殷勤。老翁還入，元寶不復見其門巷，但見高岸對水，淥波東傾，唯見一童子可年十五，新溺死，鼻中出血，方知所飲酒是其血也。及還彭城，子淵已失矣。元寶與子淵同戍三年，不知是洛水之神也。
報德寺，高祖孝文皇帝所立也。
為馮太后追福。
在開陽門外三里。
開陽門御道東有漢國子學堂，堂前有三種字石經二十五碑，表裏刻之，寫春秋尚書二部，作篆科斗隸三種字，漢右中郎將蔡邕筆之遺跡也。猶有十八碑，餘皆殘毀。
復有石碑四十八枚，亦表裏隸書，寫周易、尚書、公羊、禮記四部。又讚學碑一所，並在堂前。魏文帝作典論六碑，至太和十七年猶有四碑。高祖題為勸學里。
武定四年，大將軍遷石經於鄴。
里內有大覺、三寶、寧遠三寺。週迴有園，珍果出焉，有大谷梨承光之柰。承光寺亦多果木，柰味甚美，冠於京師。
勸學里東有延賢里，里內有正覺寺，尚書令王肅所立也。
肅字恭懿，琅琊人也，偽齊雍州刺史奐之子也。贍學多通，才辭美茂，為齊秘書丞，太和十八年背逆歸順。時高祖新營洛邑，多所造制，肅博識舊事，大有裨益，高祖甚重之，常呼王生。延賢之名，因肅立之。
肅在江南之日，聘謝氏女為妻，及至京師，復尚公主。謝作五言詩以贈之。其詩曰：本為箔上蠶，今作機上絲，得路逐勝去，頗憶纏綿時。公主代肅答謝云：針是貫線物，目中恒任絲，得帛縫新去，何能納故時。肅甚有愧謝之色，遂造正覺寺以憩之。肅憶父非理受禍，常有子胥報楚之意，卑身素服，不聽音樂，時人以此稱之。肅初入國，不食羊肉及酪漿等物，常飯鯽魚羹，渴飲茗汁。京師士子道肅一飲一斗，號為漏巵。經數年已後，肅與高祖殿會，食羊肉酪粥甚多。高祖怪之，謂肅曰：卿中國之味也，羊肉何如魚羹？茗飲何如酪漿？肅對曰：羊者是陸產之最，魚者乃水族之長。所好不同，並各稱珍。以味言之，甚是優劣。羊比齊魯大邦，魚比邾莒小國，唯茗不中，與酪作奴。高祖大笑。因舉酒曰：三三橫，兩兩縱，誰能辨之，賜金鍾。御史中尉李彪曰：沽酒老嫗瓮注瓨，屠兒割肉與秤同。尚書左丞甄琛曰：吳人浮水自云工，妓兒擲繩在虛空。彭城王勰曰：臣始解此字是習字。高祖即以金鍾賜彪。朝廷服彪聰明有智，甄琛和之亦速。彭城王謂肅曰：卿不重齊魯大邦，而愛邾莒小國。肅對曰：鄉曲所美，不得不好。彭城王重謂曰：卿明日顧我，為卿設邾莒之食，亦有酪奴。因此復號茗飲為酪奴。
時給事中劉縞慕肅之風，專習茗飲。彭城王謂縞曰：卿不慕王侯八珍，好蒼頭水厄。海上有逐臭之夫，里內有學顰之婦。以卿言之，即是也。其彭城王家有吳奴，以此言戲之。自是朝貴讌會雖設茗飲，皆恥不復食，唯江表殘民遠來降者好之。後蕭衍子西豐侯蕭正德歸降，時元乂欲為之設茗，先問卿於水厄多少。正德不曉乂意，答曰：下官雖生於水鄉，而立身以來，未遭陽侯之難。元乂與舉坐之客皆笑焉。
龍華寺，廣陵王所立也。追聖寺，北海王所立也。並在報德寺之東。法事僧房，比秦太上公。京師寺皆種雜果，而此三寺園林茂盛，莫之與爭。
宣陽門外四里，至洛水上，作浮橋，所謂永橋也。
神龜中，常景為汭頌。其辭曰：浩浩大川，泱泱清洛，導源熊耳，控流巨壑，納穀吐伊，貫周淹毫，近達河宗，遠朝海若。兆唯洛食，實曰土中，上應張柳，下據河嵩。寒暑攸叶，日月載融，帝世光宅，函夏同風。前臨少室，却負太行，制巖東邑，峭峘西疆。四險之地，六達之莊，恃德則固，失道則亡。詳觀古列，考見丘墳，乃禪乃革，或質或文。周餘九裂，漢季三分，魏風衰晚，晉景彫曛。天地發輝，圖書受命，皇建有極，神功無競。魏籙仰天，玄符握鏡。璽運會昌，龍圖受命。乃睠書軌，永懷保定。敷茲景跡，流美洪模，襲我冠冕，正我神樞。水陸兼會，周鄭交衢。爰勒洛汭，敢告中區。
南北兩岸有華表，舉高二十丈，華表上作鳳凰似欲沖天勢。
永橋以南，圜丘以北，伊洛之間，夾御道，東有四夷館，一曰金陵，二曰燕然，三曰扶桑，四曰崦嵫。道西有四夷里，一曰歸正，二曰歸德，三曰慕化，四曰慕義。吳人投國者，處金陵館。三年已後，賜宅歸正里。
景明初，偽齊建安王蕭寶寅來降，封會稽公，為築宅於歸正里，後進爵為齊王，尚南陽長公主。寶寅恥與夷人同列，令公主啟世宗，求入城內，世宗從之，賜宅於永安里。正光四年中，蕭衍子西豐侯蕭正德來降，處金陵館，為築宅歸正里。後正德捨宅為歸正寺。
北夷來附者處燕然館，三年已後，賜宅歸德里。
正光元年，蠕蠕主郁久閭阿那肱來朝，晉世處之王公特進之下。可班郍肱蕃王儀同之間。朝廷從其議。又處之燕然館，賜宅歸德里。北夷酋長遣子入侍者，常秋來春去，避中國之熱，時人謂之雁臣。
東夷來附者，處扶桑館，賜宅慕化里。西夷來附者，處崦嵫館，賜宅慕義里。自葱嶺已西，至於大秦，百國千城，莫不款附。商胡販客，日奔塞下。所謂盡天地之區已。樂中國土風因而宅者，不可勝數。是以附化之民，萬有餘家。門巷修整，閶闔填列。青槐蔭陌，綠柳垂庭。天下難得之貨，咸悉在焉。
別立市於洛水南，號曰四通市。民間謂為永橋市。伊洛之魚，多於此賣，士庶須膾，皆詣取之。魚味甚美。京師語曰：洛鯉伊魴，貴於牛羊。
永橋南道東有白象獅子二坊。
白象者，永平二年乾陀羅國胡王所獻。背設五采屏風、七寶坐床，容數人，真是異物。常養象於乘黃曹，象常壞屋毀牆，走出於外。逢樹即拔，遇牆亦倒。百姓驚怖，奔走交馳。太后遂徙象於此坊。
獅子者，波斯國胡王所獻也。留於寇中。永安末，醜奴破滅，始達京師。莊帝謂侍中李彧曰：朕聞虎見獅子必伏，可覓試之。於是詔近山郡縣捕虎以送。鞏縣、山陽並送二虎一豹。帝在華林園觀之。於是虎豹見獅子，悉皆瞑目，不敢仰視。園中素有一盲熊，性甚馴，帝令取試之。虞人牽盲熊至，聞獅子氣，驚怖跳踉，曳鎖而走。帝大笑。普泰元年，廣陵王即位，詔曰：禽獸囚之，則違其性，宜放還山林。獅子亦令送歸本國。送獅子者以波斯道遠，不可送達，遂在路殺獅子而返。有司糾劾，罪以違旨論。廣陵王曰：豈以獅子而罪人也？遂赦之。
菩提寺，西域胡人所立也，在慕義里。
沙門達多發塚取甎，得一人以進。時太后與明帝在華林都堂，以為妖異。謂黃門侍郎徐紇曰：上古以來，頗有此事否？紇曰：昔魏時發塚，得霍光女婿范明友家奴，說漢朝廢立，與史書相符，此不足為異也。后令紇問其姓名，死來幾年，何所飲食。死者曰：臣姓崔，名涵，字子洪，博陵安平人也。父名暢，母姓魏，家在城西阜財里。死時年十五，今滿二十七，在地十有二年，常似醉臥，無所食也。時復遊行，或遇飯食，如似夢中，不甚辨了。后即遣門下錄事張雋詣阜財里，訪涵父母，果得崔暢，其妻魏氏。雋問暢曰：卿有兒死否？暢曰：有息子洪，年十五而死。雋曰：為人所發，今日蘇活，在華林園中，主人故遣我來相問。暢聞驚怖曰：實無此兒，向者謬言。雋還，具以實陳聞，后遣雋送涵回家。暢聞涵至，門前起火，手持刀，魏氏把桃枝。謂曰：汝不須來，吾非汝父，汝非吾子，急手速去，可得無殃。涵遂捨去，遊於京師，常宿寺門下。汝南王賜黃衣一具。涵性畏日，不敢仰視，又畏水火及兵刃之屬，常走於逵路，遇疲則止，不徐行也。時人猶謂是鬼。洛陽大市北有奉終里，里內之人，多賣送死之具及諸棺槨。涵謂曰：作栢木棺，勿以桑木為欀。人問其故，涵曰：吾在地下見發鬼兵，有一鬼訴稱：是栢棺，應免。主兵吏曰：爾雖栢棺，桑木為欀。遂不免。京師聞此，栢木踴貴，人疑賣棺者貨涵發此言也。
高陽王寺，高陽王雍之宅也。在津陽門外三里御道西。雍為尒朱榮所害也，捨宅以為寺。
正光中，雍為丞相，給羽葆鼓吹、虎賁班劍百人，貴極人臣，富兼山海。居止第宅，匹於帝宮。白壁丹楹，窈窕連亘，飛簷反宇，轇轕周通。僮僕六千，妓女五百，隋珠照日，羅衣從風，自漢晉以來，諸王豪侈，未之有也。出則鳴騶御道，文物成行，鐃吹響發，笳聲哀轉。入則歌姬舞女，擊筑吹笙，絲管迭奏，連宵盡日。其竹林魚池，侔於禁苑，芳草如積，珍木連陰。
雍嗜口味，厚自奉養，一食必以數萬錢為限。海陸珍羞，方丈於前。陳留侯李崇謂人曰：高陽一食，敵我千日。崇為尚書令，儀同三司，亦富傾天下，僮僕千人。而性多儉恡，惡衣麤食。食常無肉，止有韭茹、韭葅。崇客李元祐語人云：李令公一食十八種。人問其故，元祐曰：二韭一十八。聞者大笑。世人即以此為譏罵。
及雍薨後，諸妓悉令入道，或有嫁者。美人徐月華，善彈箜篌，能為明妃出塞之歌，聞者莫不動容。永安中，與衛將軍原士康為側室，宅近青陽門。徐鼓箜篌而歌，哀聲入雲，行路聽者，俄而成市。徐常語士康曰：王有二美姬，一名修容，一名艷姿，並蛾眉皓齒，潔貌傾城。修容亦能為綠水歌，艷姿善為火鳳舞，並愛傾後室，寵冠諸姬。士康聞此，遂常令徐鼓綠水、火鳳之曲焉。
高陽宅北有中甘里。
里內潁川荀子文，年十三，子文攝齊北面，就和受道。時趙郡李才問子文曰：荀生住在何處？子文對曰：僕住在中甘里。才曰：何為住城南？城南有四夷館，才以此譏之。子文對曰：國陽勝地，卿何怪也？若言川澗，伊洛崢嶸，語其舊事，靈臺石經。招提之美，報德、景明。當世富貴，高陽、廣平。四方風俗，萬國千城。若論人物，有我無卿！才無以對之。崇和曰：汝潁之士利如錐，燕趙之士鈍如錘。信非虛言也。舉學皆笑焉。
崇虛寺，在城西，即漢之濯龍園也。
延熹九年，桓帝祠老子於濯龍園，設華蓋之坐，用郊天之樂，此其地也。
高祖遷京之始，以地給民，憩者多見妖怪，是以人皆去之，遂立寺焉。
沖覺寺，太傅清河王懌捨宅所立也。在西明門外一里御道北。
懌，親王之中，最有名行，世宗愛之，特隆諸弟。延昌四年世宗崩，懌與高陽王雍、廣平王懷並受遺詔，輔翼孝明。時帝始年六歲，太后代總萬機，以懌名德茂親，體道居正，事無大小，多諮詢之。是以熙平神龜之際，勢傾人主，第宅豐大，踰於高陽。西北有樓，出凌雲臺，俯臨朝市，目極京師，古詩所謂西北有高樓，上與浮雲齊者也。樓下有儒林館、延賓堂，形製並如清暑殿。土山釣池，冠於當世。斜峰入牖，曲沼環堂，樹響飛嚶，堦叢花藥。懌愛賓客，重文藻，海內才子，莫不輻輳，府僚臣佐，並選雋民。至於清晨明景，騁望南臺，珍羞具設，琴笙並奏，芳醴盈罍，嘉賓滿席。使梁王愧兔園之遊，陳思慙雀臺之讌。
正光初元乂秉權，閉太后於後宮，薨懌於下省。孝昌元年，太后還總萬機，追贈懌太子太師、大將軍、都督中外諸軍事、假黃鉞。給九旒鸞輅、黃屋、左纛、轀輬車，前後部羽葆鼓吹，虎賁班劍百人，輓歌二部，葬禮依晉安平王孚故事。諡曰文獻。圖懌像於建始殿。拔清河國郎中令韓子熙為黃門侍郎，徙王國三卿為執㦸者，近代所無也。
為文獻追福，建五層浮圖一所，工作與瑤光寺相似也。
宣忠寺，侍中司州牧城陽王徽所立也。在西陽門外一里御道南。
永安中，北海王入洛，莊帝北巡，自餘諸王，各懷二望，唯徽獨從莊帝至長子城。大兵阻河，雄雌未決，徽願入洛陽，捨宅為寺。及北海敗散，國道重暉，遂捨宅焉。
永安末，莊帝謀殺尒朱榮，恐事不果，請計於徽。徽曰：以生太子為辭，榮必入朝，因以斃之。莊帝曰：后懷孕未十月，今始九月，可爾以不？徽曰：婦人生產，有延月者，有少月者，不足為怪。帝納其謀，遂唱生太子。遣徽特至太原王第，告云皇儲誕育。值榮與上黨王天穆博戲，徽脫榮帽，懽舞盤旋。徽素大度量，喜怒不形於色，遶殿內外懽叫，榮遂信之，與穆並入朝。莊帝聞榮來，不覺失色。中書舍人溫子昇曰：陛下色變！帝連索酒飲之，然後行事。榮穆既誅，拜徽太師司馬，餘官如故，典統禁兵，偏被委任。及尒朱兆擒莊帝，徽投前洛陽令寇祖仁。祖仁一門刺史，皆是徽之將校，以有舊恩，故往投之。祖仁謂子弟等曰：時聞尒朱兆募城陽王甚重，擒獲者千戶侯。今日富貴至矣！遂斬送之。徽初投祖仁家，齎金一百斤、馬五十疋，祖仁利其財貨，故行此事。所得金馬，緦親之內均分之。所謂匹夫無罪，懷璧其罪，信矣。兆得徽首，亦不勳賞祖仁。兆忽夢徽云：我有黃金二百斤、馬一百疋在祖仁家，卿可取之。兆悟覺，即自思量：城陽祿位隆重，未聞清貧，常自入其家採掠，本無金銀，此夢或真。至曉掩祖仁，徵其金馬。祖仁謂人密告，望風款服，云實得金一百斤、馬五十疋。兆疑其藏隱，依夢徵之。祖仁諸房素有金三十斤、馬三十疋，盡送致兆，猶不充數。兆乃發怒捉祖仁，懸首高樹，大石墜足，鞭捶之以及於死。時人以為交報。
楊衒之曰：崇善之家，必有餘慶；積禍之門，殃所畢集。祖仁負恩反噬，貪貨殺徽，徽即託夢增金馬，假手於兆，還以斃之。使祖仁備經楚撻，窮其塗炭，雖魏其侯之笞田蚡，秦主之刺姚萇，以此論之，不能加也！
宣忠寺東王典御寺，閹官王桃湯所立也。
時閹官伽藍皆為尼寺，唯桃湯獨造僧寺，世人稱之英雄。
門有三層浮圖一所，工踰昭儀，宦者招提，最為入室。至於六齋，常擊鼓歌舞也。
白馬寺，漢明帝所立也。
佛教入中國之始。
寺在西陽門外三里御道南。時以白馬負經而來，因以為名。
明帝崩，起祗洹於陵上，自此以後，百姓冢上或作浮圖焉。
寺上經函，至今猶存。常燒香供養之，經函時放光明，耀於堂宇。是以道俗禮敬之，如仰真容。
浮圖前荼林蒲萄異於餘處，枝葉繁衍，子實甚大。荼林實重七斤，蒲萄實偉於棗，味並殊美，冠於中京。帝至熟時，常詣取之。或復賜宮人，宮人得之，轉餉親戚，以為奇味。得者不敢輒食，乃歷數家。京師語曰：白馬甜榴，一實直牛。
有沙門寶公者，不知何處人也，形貌醜陋，心識通達，過去未來，預覩三世。發言似讖，不可得解，事過之後，始驗其實。胡太后聞之，問以世事。寶公曰：把粟與雞呼朱朱。時人莫之能解。建義元年，后為尒朱榮所害，始驗其言。時亦有洛陽人趙法和請占早晚當有爵否。寶公曰：大竹箭，不須羽，東廂屋，急手作。時人不曉其意。經十餘日，法和父喪。大竹箭者，苴杖：東廂屋者，倚廬。造十二辰歌，終其言也。
寶光寺，在西陽門外御道北。有三層浮圖一所，以石為基，形製甚古，畫工雕刻。
隱士趙逸見而嘆曰：晉朝石塔寺，今為寶光寺也。人問其故。逸曰：晉朝三十二寺盡皆湮滅，唯此寺獨存。指園中一處，曰：此是浴堂。前五步，應有一井。眾僧掘之，果得屋及井焉。井雖填塞，磚口如初。浴堂下猶有石數十枚，當時園地平衍，果菜葱青，莫不嘆息焉。
園中有一海，號咸池。葭菼被岸，菱荷覆水，青松翠竹，羅生其旁。京邑士子，至於良辰美日，休沐告歸，徵友命朋，來遊此寺。雷車接軫，羽蓋成陰。或置酒林泉，題詩花圃，折藕浮瓜，以為興適。
普泰末，雍州刺史隴西王尒朱天光總士馬於此寺。寺門無何都崩，天光見而惡之。其年天光戰敗，斬於東市也。
法雲寺，西域烏塲國胡沙門曇摩羅所立也。在寶光寺西，隔牆並門。
摩羅聰慧利根，學窮釋氏。至中國，即曉魏言及隸書，凡所聞見，無不通解，是以道俗貴賤，同歸仰之。作祗洹寺一所，工制甚精。
佛殿僧房，皆為胡飾。丹素炫彩，神光壯麗，若金剛之在雙林。伽藍之內，花果蔚茂，
寺北有侍中尚書令臨淮王彧宅。
彧博通典籍，辨慧清悟，風儀詳審，容止可觀。至三元肇慶，萬國齊臻，金蟬曜首，寶玉鳴腰，負荷執笏，逶迤複道，觀者忘疲，莫不歎服。彧性愛林泉，又重賓客。至於春風扇揚，花樹如錦，晨食南館，夜遊後園，僚寀成羣，俊民滿席。絲桐發響，羽觴流行，詩賦並陳，清言乍起，莫不領其玄奧，忘其褊恡焉。是以入彧室者，謂登僊也。荊州秀才張斐常為五言，有清拔之句云：異林花共色，別樹鳥同聲。彧以蛟龍錦賜之。亦有得緋紬紫綾者。唯河東裴子明為詩不工，罰酒一石。子明飲八斗而醉眠，時人譬之山濤。及尒朱兆入京師，彧為亂兵所害，朝野痛惜焉。
出西陽門外四里御道南，有洛陽大市，周迴八里。市南有皇女臺，漢大將軍梁冀所造，猶高五丈餘。景明中比丘道恆立靈僊寺於其上。臺西有河陽縣，臺東有侍中侯剛宅。市西北有土山魚池，亦冀之所造。
即漢書所謂採土築山，十里九坂，以象二崤者。
市東有通商、達貨二里。里內之人盡皆工巧屠販為生，資財巨萬。
有劉寶者，最為富室。州郡都會之處皆立一宅，各養馬十疋。至於鹽粟貴賤，市價高下，所在一例。舟車所通，足跡所履，莫不商販焉。是以海內之貨，咸萃其庭，產匹銅山，家藏金穴。宅宇踰制，樓觀出雲，車馬服飾擬於王者。
市南有調音、樂律二里。里內之人，絲竹謳歌，天下妙伎出焉。
有田僧超者，善吹笳，能為壯士歌、項羽吟，征西將軍崔延伯甚愛之。正光末，高平失據，虎吏充斥，賊帥万俟醜奴寇暴涇岐之間，朝廷為之旰食，詔延伯總步騎五萬討之。延伯出師於洛陽城西張方橋，即漢之夕陽亭也。時公卿祖道，車騎成列，延伯危冠長劍耀武於前，僧超吹壯士笛曲於後，聞之者懦夫成勇，劍客思奮。延伯膽略不羣，威名早著，為國展力，二十餘年，攻無全城，戰無橫陣，是以朝廷傾心送之。延伯每臨陣，常令僧超為壯士聲，甲冑之士莫不踴躍。延伯單馬入陣，旁若無人，勇冠三軍，威鎮戎豎。二年之間，獻捷相繼。醜奴募善射者射僧超亡，延伯悲惜哀慟，左右謂伯牙之失鍾子期不能過也。後延伯為流矢所中，卒於軍中。於是五萬之師，一時潰散。
市西有延酤、治觴二里，里內之人多醞酒為業。
河東人劉白墮善能釀酒。路逢賊盜，飲之即醉，皆被擒獲，因此復名擒奸酒。游俠語曰：不畏張弓拔刀，唯畏白墮春醪。
市北慈孝、奉終二里，里內之人以賣棺槨為業，賃輀車為事。
有輓歌孫巖，娶妻三年，妻不脫衣而臥。巖因怪之，伺其睡，陰解其衣，有毛長三尺，似野狐尾，巖懼而出之。妻臨去，將刀截巖髮而走，隣人逐之，變成一狐，追之不得。其後京邑被截髮者，一百三十餘人。初變為婦人，衣服靚妝，行於道路，人見而悅近之，皆被截髮。當時有婦人着綵衣者，人皆指為狐魅。熙平二年四月有此，至秋乃止。
別有阜財、金肆二里，富人在焉。凡此十里，多諸工商貨殖之民。千金比屋，層樓對出，重門啟扇，閣道交通，迭相臨望。金銀錦繡，奴婢緹衣；五味八珍，僕隸畢口。神龜年中，以工商上僭，議不聽衣金銀錦繡。雖立此制，竟不施行。
阜財里內有開善寺，京兆人韋英宅也。英早卒，其妻梁氏不治喪而嫁，更納河內人向子集為夫，雖云改嫁，仍居英宅。英聞梁氏嫁，白日來歸，乘馬將數人至於庭前，呼曰：阿梁！卿忘我耶？子集驚怖，張弓射之，應箭而倒，即變為桃人。所騎之馬亦變為茅馬，從者數人盡化為蒲人。梁氏惶懼，捨宅為寺。
自延酤以西，張方溝以東，南臨洛水，北達芒山，其間東西二里，南北十五里，並名為壽丘里，皇宗所居也。民間號為王子坊。
當時四海晏清，八荒率職，縹囊紀慶，玉燭調辰。百姓殷阜，年登俗樂。鰥寡不聞犬豕之食，煢獨不見牛馬之衣。於是帝族王侯，外戚公主，擅山海之富，居川林之饒。爭修園宅，互相誇競。崇門豐室，洞戶連房，飛館生風，重樓起霧。高臺芳榭，家家而築；花林曲池，園園而有。莫不桃李夏綠，竹栢冬青。而河間王琛最為豪首。常與高陽爭衡，造文栢堂，形如徽音殿，置玉井金罐，以五色繢為繩。妓女三百人，盡皆國色。有婢朝雲，善吹篪，能為團扇歌、隴上聲。琛為秦州刺史，諸羌外叛，屢討之不降。琛令朝雲假為貧嫗，吹篪而乞。諸羌聞之，悉皆流涕。迭相謂曰：何為棄墳井，在山谷為寇也？即相率歸降。秦民語曰：快馬健兒，不如老嫗吹篪。琛在秦州，多無政績，遣使向西域求名馬，遠至波斯國。得千里馬，號曰追風赤驥。次有七百里者十餘匹，皆有名字。以銀為槽，金為環鎖，諸王服其豪富。琛常語人云：晉室石崇，乃是庶姓，猶能雉頭狐腋，畫卵雕薪，況我大魏天王，不為華侈。造迎風館於後園，牎戶之上，列錢青瑣，玉鳳銜鈴，金龍吐佩。素柰朱李，枝條入簷，伎女樓上，坐而摘食。琛常會宗室，陳諸寶器。金瓶銀瓮百餘口，甌檠盤盒稱是。自餘酒器，有水晶鉢，瑪瑙琉璃碗、赤玉卮、數十枚。作工奇妙，中土所無，皆從西域而來。又陳女樂及諸名馬。復引諸王按行府庫，錦罽珠璣，冰羅霧穀，充積其內，綉纈、紬綾、絲綵、越葛、錢絹等，不可數計。琛忽謂章武王融曰：不恨我不見石崇，恨石崇不見我。融立性貪暴，志欲無限，見之歎惋，不覺生疾。還家臥三日不起。江陽王繼來省疾，謂曰：卿之財產，應得抗衡，何為嘆羨，以至於此？融曰：常謂高陽一人，寶貨多於融，誰知河間，瞻之在前。繼笑曰：卿欲作袁術之在淮南，不知世間復有劉備也？融乃蹶起，置酒作樂。
于時國家殷富，庫藏盈溢，錢絹露積於廊者，不可校數。及太后賜百官負絹，任意自取，朝臣莫不稱力而去。唯融與陳留侯李崇負絹過任，蹶倒傷踝。侍中崔光止取兩疋。太后問曰：侍中何少？對曰：臣有兩手，唯堪兩疋。所獲多矣。朝貴服其清廉。
經河陰之役，諸元殲盡，王侯第宅，多題為寺。壽丘里閭。列剎相望，祗洹鬱起，寶塔高淩。四月初八日，京師士女多至河間寺，觀其廊廡綺麗，無不歎息，以為蓬萊僊室亦不是過。入其後園，見溝瀆蹇產，石磴嶕嶢，朱荷出池，綠萍浮水，飛梁跨閣，高樹出雲，咸皆唧唧，雖梁王兔苑想之不如也。
追先寺，在壽丘里，侍中尚書令東平王略之宅也。
略生而岐嶷，幼則老成。博洽羣書，好道不倦。神龜中為黃門侍郎。元乂專政，虐加宰輔，略密與其兄相州刺史中山王熙欲起義兵，問罪君側。雄規不就，釁起同謀。略兄弟四人並罹塗炭，唯略一身逃命江左。蕭衍素聞略名，見其器度寬雅，文學優贍，甚敬重之。謂曰：洛中如王者幾人？略對曰：臣在本朝之日，承乏攝官，至於宗廟之美，百官之富，鴛鸞接翼，梓成陰，如臣之比，趙咨所云：車載斗量，不可數盡。衍大笑。乃封略為中山王，食邑千戶，儀比王子。又除宣城太守，給鼓吹一部，劍卒千人。略為政清肅，甚有治聲。江東朝貴，侈於矜尚，見略入朝，莫不憚其進止。尋遷信武將軍，衡州刺史。孝昌元年，明帝宥吳人江革，請略歸國。江革者，蕭衍之大將也。蕭衍謂曰：朕寧失江革，不得無王。略曰：臣遭家禍難，白骨未收，乞還本朝，敘錄存沒。因即悲泣，衍哀而遣之。乃賜錢五百萬，金二百斤，銀五百斤，錦繡寶玩之物，不可稱數。親帥百官送於江上，作五言詩贈者百餘人。凡見禮敬如此比。略始濟淮，明帝拜略侍中義陽王，食邑千戶。略至闕，詔曰：昔劉蒼好善，利建東平，曹植能文，大啟陳國，是用聲彪盤石，義鬱維城。侍中義陽王略，體自藩華，門勳夙著，內潤外朗，兄弟偉如。既見義忘家，捐生殉國，永言忠烈，何日忘之？往雖弛擔為梁，今便言旋闕下，有志有節，能始能終。方傳美丹青，懸諸日月。略前未至之日，即心立稱，故封義陽。然國既邊地，寓食他邑，求之二三，未為盡善。宜比德均封，追芳曩烈。可改封東平王，戶數如前。尋進尚書令，儀同三司，領國子祭酒，侍中如故。略從容閒雅，本自天資，出南入北，轉復高邁。言論動止，朝野師模。建義元年薨於河陰，贈太保，諡曰文貞。嗣王景式捨宅為此寺。
融覺寺，清河文獻王懌所立也，在閶闔門外御道南。有五層浮圖一所，與沖覺寺齊等。佛殿僧房，充溢三里。比丘曇謨最善於禪學，講涅槃華嚴，僧徒千人。天竺國胡沙門菩提流支見而禮之，號為菩薩。
流支解佛義，知名西土，諸夷號為羅漢，曉魏言及隸書，翻十地楞伽及諸經論二十三部。雖石室之寫金言，草堂之傳真教，不能過也。
流支讀曇謨最大乘義章，每彈指讚嘆，唱言微妙。即為胡書寫之，傳之於西域，西域沙門常東向遙禮之，號曇謨最為東方聖人。
大覺寺，廣平王懷捨宅也，在融覺寺西一里許。北瞻芒嶺，南眺洛汭，東望宮闕，西顧旗亭，禪皐顯敞，實為勝地。
是以溫子昇碑云：面水背山，左朝右市。是也。
懷所居之堂，上置七佛，林池飛閣，比之景明。至於春風動樹，則蘭開紫葉，秋霜降草，則菊吐黃花。名僧大德，寂以遣煩。永熙年中，平陽王即位，造磚浮圖一所。是土石之工，窮精極麗，詔中書舍人溫子昇以為文也。
永明寺，宣武皇帝所立也，在大覺寺東。時佛法經像盛於洛陽，異國沙門，咸來輻輳，負錫持經，適茲樂土。世宗故立此寺以憩之。房廡連亘，一千餘間。庭列修竹，簷拂高松，奇花異草，駢闐堦砌。百國沙門，三千餘人。
西域遠者，乃至大秦國。盡天地之西垂，耕耘績紡，百姓野居，邑屋相望，衣服車馬，擬儀中國。
南中有歌營國，去京師甚遠，自云：北行一月，至句稚國，民戶殷多，出明珠金玉及水精珍異，出林邑，入蕭衍國。拔陁至揚州歲餘，隨揚州比丘法融來至京師。京師沙門問其南方風俗，拔陁云：古有奴調國，乘四輪馬為車，斯調國出火浣布，以樹皮為之，其樹入火不燃。凡南方諸國，皆因城郭而居，多饒珍麗，民俗淳善，質直好義，亦與西域、大秦、安息、身毒諸國交通往來。或三方四方，浮浪乘風，百日便至。率奉佛教，好生惡殺。
寺西有宜年里，里內有陳留王景皓、侍中安定公胡元吉等二宅。
景皓者，河州刺史陳留莊王祚之子。立性虛豁，少有大度，愛人好士，待物無遺。夙善玄言道家之業，遂捨半宅安置佛徒，演唱大乘數部。並進京師大德超、光、、榮四法師、三藏胡沙門菩提流支等咸預其席。諸方伎術之士，莫不歸赴。時有奉朝請孟仲暉者，武威人也。父賓，金城太守。暉志性聰明，學兼釋氏，四諦之義，窮其旨歸。恆來造第，與沙門論議，時號為玄宗先生。暉遂造人中夾紵像一軀，相好端嚴，希世所有。置皓前廳，須臾彌寶坐。永安二年中，此像每夜行遶其坐，四面脚跡，隱地成文。於是士庶異之，咸來觀矚。由是發心者，亦復無量。永熙三年秋，忽然自去，莫知所之。其年冬，而京師遷鄴。武定五年，暉為洛州開府長史，重加採訪，寥無影迹。
出閶闔門城外七里，有長分橋。
中朝時以穀水浚急，注於城下，多壞民家，立石橋以限之，長則分流入洛，故名曰長分橋。或云：晉河間王在長安遣張方征長沙王，營軍於此，因名為張方橋也。未知孰是。今民間語訛，號為張夫人橋。
朝士送迎，多在此處。
長分橋西，有千金堰。
計其水利，日益千金，因以為名。
昔都水使者陳勰所造，令備夫一千，歲恆修之。
禪虛寺，在大夏門御道西。寺前有閱武塲，歲終農隙，甲士習戰，千乘萬騎，常在於此。
有羽林馬僧相善角觝戲，擲戟與百尺樹齊等。虎賁張車渠，擲刀出樓一丈。帝亦觀戲在樓，恆令二人對為角戲。
中朝時，宣武塲在大夏門東北，今為光風園，苜蓿生焉。
凝玄寺，閹官濟州刺史賈璨所立也。在廣莫門外一里御道東，所謂永平里也。
注：即漢太上王廣處。遷京之初，創居此里，值母亡，捨以為寺。
地形高顯，下臨城闕，房廡精麗，竹栢成林，實是淨行息心之所也。王公卿士來遊觀為五言者，不可勝數。
洛陽城東北有上商里，殷之頑民所居處也。高祖名聞義里。
遷京之始，朝士住其中，迭相譏刺，竟皆去之。唯有造瓦者止其內，京師瓦器出焉。世人歌曰：洛城東北上商里，殷之頑民昔所止，今日百姓造瓮子，人皆棄去住者恥。唯冠軍將軍郭文遠遊憩其中，堂宇園林，匹於邦君。時隴西李元謙樂雙聲語，常經文遠宅前過，見其門閥華美，乃曰：是誰第宅？過佳！婢春風出曰：郭冠軍家。元謙曰：凡婢雙聲！春風曰：儜奴慢罵！元謙服婢之能，於是京邑翕然傳之。
聞義里有燉煌人宋雲宅，雲與惠生俱使西域也。
初發京師，西行四十日，至赤嶺，即國之西疆也。皇魏關防，正在於此。
赤嶺者，不生草木，因以為名。其山有鳥鼠同穴。異種共類，鳥雄鼠雌，共為陰陽，即所謂鳥鼠同穴。
發赤嶺，西行二十三日，渡流沙，至吐谷渾國。路中甚寒，多饒風雪，飛沙走礫，舉目皆滿，唯吐谷渾城左右煖於餘處。其國有文字，况同魏。風俗政治，多為夷法。
從吐谷渾西行三千五百里，至鄯善城。其城自立王，
從鄯善西行一千六百四十里，至左末城。從左末城西行一千二百七十五里，至末城。城傍花果似洛陽，唯土屋平頭為異也。
從末城西行二十二里，至捍城。
從捍城西行八百七十八里，至于闐國。王頭著金冠，似鷄幘，頭後垂二尺生絹，廣五寸，以為飾。威儀有鼓角金鉦，弓箭一具，戟二枝，槊五張。左右帶刀，不過百人。其俗婦人袴衫束帶，乘馬馳走，與丈夫無異。死者以火焚燒，收骨葬之，上起浮圖。居喪者，翦髮剺面，
于闐王不信佛法。
案于闐國境，東西不過三千餘里。
神龜二年七月二十九日入朱駒波國。人民山居，五穀甚豐，食則麵麥，
八月初入漢盤陀國界。
山中有池，毒龍居之。昔有三百商人自此以西，山路欹側，長坂千里，自葱嶺已西，水皆西流，
九月中旬入鉢和國。高山深谷，嶮道如常。國王所住，因山為城。人民服飾，惟有氈衣。地土甚寒，窟穴而居。風雪勁切，人畜相依。國之南界有大雪山，朝融夕結，望若玉峯。
十月之初，王居大氈帳，方四十步，周廻以氍毹為壁。王著錦衣，坐金牀，以四金鳳凰為牀脚。見大魏使人，再拜跪受詔書。至於設會，一人唱，則客前後唱，則罷會，唯有此法，不見音樂。
噠國王妃亦著錦衣，長八尺奇，自餘大臣妻皆隨。傘頭亦似有角，團圓下垂，
觀其貴賤，亦有服章。四夷之中，最為強大。不信佛法，多事外神。殺生血食，器用七寶。諸國奉獻，甚饒珍異。
按噠國去京師二萬餘里。
十一月初入波知國。境土甚狹，七日行過，人民山居，資業窮煎，風俗凶慢，見王無禮。國王出入，從者數人。其國有水，昔日甚淺，後山崩截流，變為二池。毒龍居之，多有災異。夏喜暴雨，冬則積雪，行人由之，多致艱難。雪有白光，照耀人眼，令人閉目，茫然無見。祭祀龍王，然後平復。
十一月中旬入賒彌國。此國漸出葱嶺，土田嶢崅，鐵鎖為橋，懸虛而度，
十二月初入烏塲國。北接葱嶺，南連天竺，土氣和暖，地方數千里，國王精進，土地肥美，人物豐饒。五穀盡登，百果繁熟。夜聞鐘聲，遍滿世界。土饒異花，冬夏相接，道俗採之，上佛供養。
宋雲於是與惠生出城外，尋如來教跡。水東有佛晒衣處。初如來在烏塲國行化，龍王瞋怒，雨止，佛在石下東面而坐，晒袈裟。年歲雖久，彪炳若新。非直條縫明見，至於細縷亦彰。乍往觀之，如似未徹，假令刮削，其文轉明。佛坐處及晒衣所，並有塔記。
水西有池，龍王居之，池邊有一寺，五十餘僧。龍王每作神變，國王祈請，以金玉珍寶投之池中，在後涌出，令僧取之。此寺衣食，待龍而濟，世人名曰龍王寺。
城北有陀羅寺，佛事最多。浮圖高大，僧房逼側，
去王城東南，山行八日，如來苦行投身飼餓虎之處。高山巃嵸，
王城南一百餘里，有如來昔在摩休國剝皮為紙，折骨為筆處。阿育王起塔籠之，舉高十丈。折骨之處，髓流著石，觀其脂色，肥膩若新。
王城西南五百里，有善持山，甘泉美果，見於經記。山谷和暖，草木冬青。當時太簇御辰，
山頂東南，有太子石室，一口兩房。
山中有昔五百羅漢牀，南北兩行相向坐處，其次第相對。有大寺，僧徒二百人。太子所食泉水北有寺，恆以驢數頭運糧上山，無人驅逐，自然往還。寅發午至，每及中飡。此是護塔神濕婆僊使之然。
此寺昔日有沙彌，常除灰，因入神定。
至正光元年四月中旬，入乾陀羅國。土地亦與烏塲國相似，本名業波羅國，為噠所滅，遂立勅懃為王。治國以來，已經二世。立性兇暴，多行殺戮，不信佛法，好祀鬼神。
宋雲詣軍，通詔書，王凶慢無禮，坐受詔書。宋雲見其遠夷不可制，任其倨傲，莫能責之。
於是西行五日，至如來捨頭施人處。亦有塔寺，二十餘僧。復西行三日，至辛頭大河。
復西行三日，至佛沙伏城。
復西行一日，至如來挑眼施人處。亦有塔寺，寺石上有迦葉佛跡。
復西行一日，乘船渡一深水，三百餘步，復西南行六十里，至乾陀羅城。東南七里，有雀離浮圖。
道榮傳云：城東四里。
推其本緣，佛入涅槃後二百年，果有國王字迦尼色迦出游城東，見四童子累牛糞為塔，可高三尺，俄然即失。
道榮傳云：童子在虛空中向王說偈。
王怪此童子，即作塔籠之，糞塔漸高，挺出於外，去地四百尺，然後止。王更廣塔基三百餘步，
道榮傳云：三百九十步。
從地構木，始得齊等。
道榮傳云：其高三丈，悉用文石為階砌櫨栱，上構眾木，凡十三級。
道榮傳云：鐵柱八十八尺，八十圍，金盤十五重，去地六十三丈二尺。
施功既訖，糞塔如初，在大塔南三百步。時有婆羅門不信是糞，以手探看，遂作一孔，年歲雖久，糞猶不爛，以香泥填孔，不可充滿。今有天宮籠蓋之。
雀離浮圖自作以來，三經天火所燒，國王修之，還復如故。父老云：此浮圖天火七燒，佛法當滅。
道榮傳云：王修浮圖，木工既訖，猶有鐵柱，無有能上者。
塔內佛事，悉是金玉，千變萬化，難得而稱，旭日始開，則金盤晃朗，微風漸發，則寶鐸和鳴。西域浮圖，最為第一。
此塔初成，用真珠為羅網覆於其上。枝條四布，密葉蔽天。樹下四面坐像，各高丈五，恆有四龍典掌此珠，若興心欲取，則有禍變。刻石為銘，囑語將來，若此塔壞，勞煩後賢出珠修治。
雀離浮圖南五十步，有一石塔，其形正圓，惠生既在遠國，恐不吉反，遂禮神塔，乞求一驗。於是以指觸之，鈴即鳴應。得此驗，用慰私心，後果得吉反。
惠生初發京師之日，皇太后勑付五色百尺幡千口，錦香袋五百枚，宋雲以奴婢二人奉雀離浮圖，永充灑掃。惠生遂減割行資，妙簡良匠，以銅摹寫雀離浮圖儀一軀，及釋迦四塔變。
於是西北行七日，亦起塔寺。昔尸毗王倉庫為火所燒，其中粳米燋然，至今猶在，若服一粒，永無瘧患。彼國人民須禁日取之。
道榮傳云：至那迦羅阿國，至耆賀濫寺，有佛袈裟十三條，則眾相炳然；近看，則瞑然不見。以手摩之，唯有石壁。漸漸却行，始見其相。容顏挺特，世所希有。窟前有方石，石上有佛跡。窟西南百步，有佛浣衣處。窟北一里，有目連窟。窟北有山，山下有六佛手作浮圖，高十丈。云此浮圖陷入地，佛法當滅。并為七塔，七塔南石銘，云如來手書，胡字分明，於今可識焉。
惠生在烏塲國二年，西胡風俗，大同小異，不能具錄。至正光二年二月始還天闕。
衒之按惠生行記事多不盡錄，今依道榮傳、宋雲家記，故並載之，以備缺文。
京師東西二十里，南北十五里，方三百步為一里，寺有一千三百六十七所。天平元年遷都鄴城，洛陽餘寺四百二十一所。北邙山上有馮王寺、齊獻武王寺。京東石關有元領軍寺、劉長秋寺。嵩高中有閒居寺、栖禪寺、嵩陽寺、道塲寺。上有中頂寺，東有升道寺。京南關口有石窟寺、靈巖寺。京西瀍澗有白馬寺、照樂寺。如此之寺，既郭外，不在數限，亦詳載之。
只錄當時人名，依姓名第一字筆畫多少排列。筆畫相同者，按照部首列先後。姓名第一字相同者，則以在本書中出現先後為序。姓名下所標數字指本書頁數。