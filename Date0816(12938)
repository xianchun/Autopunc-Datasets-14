夫靈心絕待，泯萬物而獨存；妙行難思，隨諸緣而普現。則實際理地雖不受於一毫，而事相門中不舍於一法。故如來出世，說金光明經，依清凈心，建解脫行，顯出塵之經卷，永廓迷情；示伏藏之寶王，頓圓大用。
夫以信相為起教之人，則菩薩無滯空之行；於堅牢有贊空之頌，則法身非有相之求。性相該通，有無互建，則一經之要義在於斯。至於明諸佛法性之源，探如來壽量之本，金光普照，發揚一切智門，金鼓騰聲，顯示無邊妙用，則菩薩發行之源也。
懺除罪障，本如夢之法門；贊嘆如來，舉修行之妙果。摩訶薩埵之飼虎，能舍能行；長者流水之濟魚，有始有卒，則菩薩依真之行也。譬之明月當天，影沈眾水；真金作器，體應萬形。主伴圓融，一多自在，能於一法受一切法，則信如來之秘藏實為三界之寶乘，莊嚴性海之門，趣向覺王之本。是以十千天子聞而頓證於菩提，一切眾生入者皆同於甘露，則見聞隨喜，讀誦受持，於一念具了無上法門者，豈小緣哉？凡我同儔，勉思佛意。元豐四年三月十五日序。