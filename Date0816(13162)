第三論會處，凡有二門：一、釋會處；二、明凈土。論云：欲遍通眾教，宜具三門：一、知名題；二、鑒旨歸；三、識分齊。上已敘其二，今次論第三。
江南舊釋，以室內外，分經為三：初有四品，在室外說，名為序分；中間六品，室內說之，名為正經；後之四品，還歸室外，名為流通。所以然者，凈名托病方丈，念待激揚。前之四品，但敘如來說法述德命人，為問疾由致，故稱為序。中間六品，在於室內，始談妙法，目之為正說。後之四品，利物已周，還來佛所，印定成經，故稱流通。
北土相承云：此經凡有三會，始自，終，謂庵園會也；以去，至乎，方丈會也；竟乎一經，庵園重會。
今以一文，總徵二釋。說在何處耶？若在室外，即事違文；若室內說者，復乖上釋。若謂此品集經者意，非凈名自談，既無時事，何所集耶？又方便親序現疾，說法何得非凈名之言？又室內說法，凡有二時：一品是其初集，略說法門；以後，方丈重會，廣宣妙法。何得以前說為序，後談為正？若謂此經但有三會，是亦不然。既重集庵園為二會者，亦再聚方丈，寧非兩集？若初集方丈，以略非會者，庵園但有一品，寧復廣耶？又庵園說凈土因果為一集者，方丈明法身因果，寧非會耶？今所釋者，七處八會，斯經二處四集。言二處者：一、庵園處；二、方丈處。庵園為佛處，方丈為菩薩處。庵園為出家處，方丈為在家處。庵園他業所起處，方丈自業所起處。他業所起處者，庵羅女園，為佛起精舍，明未曾有室是居士凈業所起也。庵園在城外，方丈在城內，顯公傳云：相去三里。所言四會者：一、庵園會；二、方丈會；三、重集庵園；四、再會方丈。以此分經，實為允當也。
問：華嚴不起寂滅道場，現身七處。此經四會，可得然乎？
答：華嚴明不起，此經明起，起與不起，皆不思議，故華嚴稱不思議解脫，此經亦稱不思議解脫也。
問：華嚴不起道場現身七處，可不思議。此經既四處往反，何名莫測？
答：此經四會，雖有去來，實無往反，故文殊去而不往，凈名來而不至。來而不至，故無所從來；去而不往，實無所去。故善來文殊不來相來，來既不來相來，去亦不去相去，故來去宛然，而實無往反，故名不思議也。
問：此經既有二處四會，為有序、正、流通以不？
答：準例華嚴，具含二意，如是六事，可兩望之。以初攝初，則屬初會，望於一部，屬序分經，流通亦然，從嘆法美人；以後攝後，屬於後會，若望大段，則屬流通。
問：如是六事，蓋是序庵園時應事，但屬初會，云何為序分耶？
答：如是六事，雖序庵園時處，而為成一經，復得屬大序，流通亦然。
要具五事，嘉集方名為會：一、有處所；二、有時節；三、有化主；四、有徒眾；五、說教門。五事和集，眾生悟道，故名為會。如四百觀論云：真法及說者，聽者難得故，如是則生死，非有邊無邊。論中略明三種：一、有真法；二、有說者；三、有聽人。具此三緣，故有輪不得無際，闕斯一事，則生死非是有邊。今廣明五事，則為五階，化處不同，前已略說，凈土義中，當廣明之。言化時者，此經凡有通別二時者，言通時者，舊云凈名是佛成道第三十年所說，又云二十六年說也。所言別時者，就此四會，有二種不同：一、時事先後；二、集法次第。時事先後者：第一、方丈初會；第二、庵園次會；第三、方丈再集；第四、庵園重會。
問：何以知然？
答：五百長者與凈名為法城等侶，問道參無時不集，而寶積已至，凈名近而不來者，當知有疾。以其疾故，國內近眾，皆來問之。因以身疾，略為說法，故無數千人皆發道心，即，故知先有毗耶初會也。但初集之時，人天眾小，利益未多，猶未足暢其神慧稱現疾之懷。但佛與凈名既同為化物，故兩心相鑒。居士既托疾毗耶，如來庵園說法，為之集眾，故遣使問疾，聲聞、菩薩皆敘不堪，方有庵園會耳。次命文殊，令往激揚，廣宣妙法，故有方丈再集。但化事既周，還來佛所，如來印贊，使談妙法，故有庵園重集。以時事推之，必如此也。二、集法次第者，夫欲結集成經，必須先明如是我聞：一時，佛所住處，與大眾俱，若發軫即序凈名時事，便不得成經。勝鬘之例，事亦如是。故先明庵園會也。庵園集既竟，將發遣使問疾之端，故進序方丈初會。嘆凈名之德，生時眾尊仰之誠，敘其有疾，發如來慰問由致，故次有一品，毗耶會也。余之二集，同上釋之。
此經四會，凡五人共說：方丈初集，凈名自說。庵園次會，如來所說。毗耶重集，凡四人說：一、凈名說；二、文殊說；三、天女說；四、諸菩薩說。庵園再集，佛與凈名二人共說。
問：五百聲聞、八千菩薩皆述凈名之言，何故不名說耶？
答：皆是述凈名昔日之言，非彼自說。若明今昔二說者，二品經明凈名昔說，十二品經敘維摩今說。
問：、二品，為屬初會？為屬後會？為是正經？為是序說？
答：宜兩望之。既是庵園述之，則屬前會；為問疾由致，便屬後集。述凈名昔說，故是正經；為發問疾之端，亦得為序。
問：佛何故不直遣文殊激揚，而復命聲聞菩薩？
答：略明五義：一、顯如來大悲平等，故并命之；二、欲嘆凈名之德，令時眾尊人重法；三、顯文殊道高，令一切隨從；四、顯不思議解脫甚深，聲聞、菩薩不能測度，眾各述凈名昔說，以利今日之緣；五、明修行次第。破凡夫，破聲聞，破菩薩，從淺至深，以為次第，然後同入無礙法門，共證不思議解脫也。
問：凈名、彌勒位同受職，何故彌勒受屈，凈名能呵？
答：可具三義：一云、十地菩薩，智無不通，應無不普，豈有夫會人天受屈無垢，唯相與化物，故得失適緣耳；二者、雖同是十地，而十地之中自有三位，謂入住滿，或可彌勒十地大士，凈名金剛心人；三者、彌勒位居等覺，當來之尊，凈名為妙覺地，是已成之佛。
問：既五人共說，何故獨稱凈名經耶？
答：余人說少，凈名說多，以少從多，稱凈名經也。又如來庵園說法，為之集眾，遣使問疾，廣說法門，則成其說也。又初會合蓋現土，按地變凈，略開不思議之端；庵園重會，印定嘆述，方得成經，使後代信受故。初會皆開其宗，後集印其說，始終皆成為凈名經，故獨標維摩說也。
問：初會既為開其宗，後集印其說，何故非序及流通耶？
答：初以正說開正說，故初非序；後集印成而復命廣說妙，故非流通。又兩望之義，前意已明也。
方丈初會，但有毗耶近眾，無他方遠眾；但有人眾，無有天眾；但在家眾，無出家眾；但聽法眾，無激揚眾，故略說法門，利益猶少，不暢大士現疾之懷也。庵園初會，具凡圣、近遠、在家出家、幽顯、大小一切眾也。方丈重會，庵園再集，眾并同然，故得廣說法門，多有利益，暢現疾之意也。
問：此經是菩薩法藏所攝，又辨不可思議解脫法門，絕二乘境界，則應但教菩薩，云何復有聲聞眾耶？又釋論云佛為大菩薩說不可思議解脫經十萬偈，即是華嚴經。小乘在華嚴坐，不得見聞，以不種聞是大乘因緣故。此經稱亦不可思議解脫，何故聲聞在座，得見聞耶？
答：法華玄論已具說之，余未盡者，今當更說。依釋論意，明華嚴為大菩薩說，小乘不聞；凈名等通為大小、淺深人說，故二乘得聞。則華嚴明不思議事深，凈名辨不思議事淺，雖同是不思議，而有淺深，故有聞與不聞。例如雖同是般若，有與三乘共說，獨為大菩薩說，九地尚不聞，況復二乘耶？
問：論云：一切經中，般若最大。何故三乘得聞般若，不聞華嚴？
答：般若雖大，多說方便實慧甚深理法，二乘之人則有小分，故得聞之。華嚴多辨實慧方便，就事辨不思議，則二乘絕分，故不得聞也。又大判聲聞，凡有二種：一者、實行；二者、權行。實行之中，復有二種：一、退大學小；二、本學小乘之人。退大學小，約一化始終，凡有四時：一、大機未熟；二、小根已成；三、小執當移，大機遠動；四、小執正傾，大機正熟。一化始終，唯有此四。大機未熟者，佛初成道，為諸菩薩說華嚴經，即欲以大法化之，但小機未堪，是故息化。如法華云：長者居師子座，眷屬圍繞，羅列寶物，即遣傍人追捉窮子。窮子驚懼，父遂放之。則指華嚴時事也。以大機未熟，雖復在華嚴座，不得見聞。
次小根已成者，道場之日，既未堪大化，鹿園之時，方受小法，故密遣二人，誘乃得之。三、小執當移，大機遠動者，即以波若、凈名諸方等教，正教菩薩，密化二乘，令陶練小心，欣慕大道，以小執當移，大機遠動，在般若、凈名之座，故得見聞，但未領解。四、小執正傾，大機正熟者，即法華開方便門，示真實義，以小執既傾，方便之門宜開，大機已成，真實之義便顯，故在法華座亦得見聞，復信解也。
問：大機未熟故，華嚴之會未有小眾，何故第八會中列五百聲聞？
答：前七會多是佛初成道菩提樹下說之，此時未有小眾，故七會不列。第八會後時說之後，已立只洹精舍，此時得有聲聞，所以列也。講者謂七處八會皆初成道說，則失斯意也。
問：華嚴純化菩薩，不教聲聞，又大機未成，何故列之在座？
答：華嚴是顯菩薩法與二乘法異，故就只洹明二緣不同，菩薩則見凈土中說大法，聲聞自見穢處聽受小乘，如人見水，餓鬼見火，非是欲化二乘，故列之在席也。又二乘見穢，菩薩覩凈，令菩薩深鄙小乘，增進大行，乃是化菩薩耳。
問：聲聞何故不得見聞菩薩法耶？
答：釋論云：如人有五根，故得見聞；若無五根，不得性之流，皆晚傳此土。如叡公喻疑論云：什師不見六卷泥洹，其人若見此經，當如白日朗其胸襟，甘露流其四體也。
次四會明二種法門，方丈二會，明現疾法門；庵園二集，示不疾方便。現疾即權智，不疾謂實智。然此經明疾不疾，即權實二智為宗，所以二會明疾。二會辨不疾者，夫物感故現生，機謝故應息，凈名將還妙喜，隱化娑婆，將終利益，是故二會明現疾也。佛在庵園，集眾說法，為問疾之由，故初會不明現疾也。方丈利物既周，掌擎大眾，來至庵園，手接妙喜，入應忍界。如其臥疾，則此事不成，是後會明不病也。
次明四會明三法門，大品云：諸佛住三事示現，說十二部經：一、他心輪；二、神通輪；三、說法輪。他心輪，靜鑒根藥，即是實智；說法現通，應病授藥，明其動用，即權智也。初會合蓋現土，按地變凈，即是神通；明凈土因果，名為說法；他心通貫斯二。次會不疾現疾，即是神通；明法身因果，名為說法。第三空室待賓，借座請飯，名為神通；自爾之外，皆是說法。後會掌擎大眾，手移妙喜，名為神通；自爾之外，皆是說法。是故斯經，唯釋三輪。
次明雖有四會而文有三，從初品至，明二法門；次明不二法門；三竟經，還明二行。初明凈土及法身因果，為欲開非因非果，故收因果歸乎不二；次從不二，還起二用，如此二不二、不二二，并是因緣義。由不二故二，由二故不二，此是二不二，名為不二二；由二不二故非不二，不二二故非二，故非二非不二，蹤跡莫尋，故名不思議。佛菩薩住此不思議故，非二非不二，而能二能不二，雖能二能不二，未曾二不二，故二不二無礙，名為解脫也。就因果明收入出用既爾，疾不疾權實思議不思議亦然。明思議不思議者，為欲顯非思議、非不思議不二義耳，至道既非思議，豈是不思議耶？故華嚴云勇猛懃精進，正念思發，於思亦不思。思法寂滅故，以非思議非不思議，能思議能不思議故，明出用義也。
次明雖有四會，但有三時，從經初至，明食前說法利物；次初食時益物；三從食香積飯竟經，食後益物。次明會雖有四，合為三門，從初會至，破三種病門；二從竟，示修行門；三從庵園重會，辨行成德立門。此三門即次第三病，妨菩薩道，故須先破。三病既息，始得修菩薩行，故有第二修行門。三病既息，二慧又成，則菩薩因圓，法身果滿，故有第三門。此三門無教不收，無病不破，無行不立，無果不圓。就此三門，又各開三。初門三者：第一、及二品破凡夫病；次、破二乘病；第三、破菩薩病。三人具三病，亦得一人始終具有三病也。第二修行門有三者：初、從至明二慧門，方便實慧則離凡夫行，實慧方便則離二乘行；第二、明此二慧由不二而成，即辨二慧之本；第三、從既了不二之本，便有不二觀而二明二慧之用。後門三者：明十方佛土無礙，即無礙行；二、從不盡不住，明善巧行；三、明本跡二身果。初破凡夫病，二會不同：初會說凈土因果，令凡夫舍於穢因，修凈土之業；次會說法身因果，令凡夫舍生死之因，修法身之因故。二會破凡夫依正兩因，令求如來依正兩果。
問：此二會并化二乘菩薩，云何獨為凡夫？
答：通而為論，具為三人，望三品次第，後既破聲聞及菩薩，故前破凡夫也。
問：經但有四會，無三章之文，何故橫生穿鑿？
答：華嚴七處八會，不依會處科文，而別束會處，自為章段，今亦然矣。義有條例，幸勿疑之。
問：華嚴從地昇天，表五十二位階級不同，可得分淺深為異。今無此事，何故例同？
答：華嚴從地昇天，從天還地，既得約處以表法門。今從庵園以至方丈，方丈還至庵園，何故不得辨其階級？
問：華嚴前地處會，明依正二果；次昇天，明三十心、十地因行；從天還地，重明果門。今可得爾不？
答：亦有此意，初二會明佛依正二果，去，始明修因；後還庵園，還須明果。
又問：華嚴辨性起，正明收前因果歸正法，從正法更起因果，此經亦有不？
答：亦有此義，如收前二歸不二，從不二更起二用。
問：華嚴明二乘不見聞，此經亦有不？
答：亦爾。聞是不可思議，如盲人見色，亦有此意。
問：華嚴辨因，有三十心、十地果，有法身凈土，此經具不？
答：華嚴別論階級故，諸位不同。此經但明二慧，不判淺深。若就文辨之，亦總相明位。如破凡夫、二乘，令入十信；破菩薩，令從內凡以登初地，初地進行，乃至進佛果。
問：何故二經相似？
答：二經同名不可思議解脫，又同佛菩薩說之。如肇公云：命文殊於異方，召維摩於他土，爰集毗耶，共弘斯道。即遠加之義，故大格相似。舊經師既無此釋，希熟思之，勿驚疑也。初七科，正釋所說法門，後總束四會，科為三章，經意多含，一涂不盡，希鉆味之徒，勿咎其煩而不要耶。