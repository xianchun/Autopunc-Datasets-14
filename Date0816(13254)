齊玉，姓莫，霅川人。早歲出家，日記數千言。始參祥符神智，後依慈辯，受一心三觀之旨。出居苕溪寶藏寺。每歲終，大興凈業社。遷橫山，立丈六像，率道俗修行。中夜告眾曰：我輩未念佛時，作諸不善，其罪無量。犯一吉羅，尚受九百千歲地獄之苦，況犯篇聚重罪乎？唯有一心念佛，則念念中能滅八十億劫生死之罪，庶得出離地獄，成就莊嚴。況父母生我，令我出家，唯望度脫，以報重恩，若破戒墮陷，何以為人？何以為子？大眾聞者，無不傾誠懺悔，舉身自撲，或損額失聲。
宣和六年，遷居上竺，嘗中夜頂像行道。有僧失規，責之曰：汝無知，乃畜生耳！已而悔曰：彼雖不肖，呵以畜生，有玷三寶。自是，對佛悔過者三年。
建炎元年秋，謂首座修慧曰：床前多寶塔現，非吾愿也，所愿見阿彌陀佛耳。可為我集眾念佛。首座鳴鐘集眾，僧至百余人。玉舉首加敬曰：佛來也。端坐合掌而化。
蘊齊，字清辯，姓周，錢塘人。幼試經得度，傳教觀於法明會賢師。嘗患疫，百藥不治，遂力課觀音尊號。夢一女人以鑿開其胸，易其心，以手摩之，患即愈。疇昔所覽，靡不通曉，走筆成章，率歸典雅。歷主蘇杭諸方丈，晚歸常熟上方。建炎四年正月，集眾諷彌陀經，稱佛號而化。茶毗，獲舍利，起塔上方。
道言，會稽人。靈芝元照之弟子也。專修凈業。臨終數日前，見二神人長丈余，謂言：何不系念？於是大集道俗，稱佛名三晝夜。將畢，自昇座說法，為眾懺悔。至曉，即座而化。
元肇，姓陸，明州人。蚤歲習律，閱大藏，誦蓮經萬部。又刺血書蓮經一部、律宗諸疏三部。建炎四年，金兵破明州，肇時住湖心寺，金兵強之北行。至南徐，謂左右曰：吾將西歸矣。即聞笙歌聲，西望念佛而化。
思凈，姓喻，錢塘人。受法華於德藏瑛法師。既悟厥旨，復潛心凈觀，專志念佛，日課觀經。大觀初，於府治北闕創精舍，飯僧三百萬，因擴舍為寺，接待僧侶。宣和初，遇亂，直造賊壘，愿以身代一城之命。賊悚然，為之少戢。素善畫佛，每畫，先於凈室念佛，注想久之，乃下筆。一日，畫丈六像，忽見佛光，良久乃滅，眾皆瞻禮，世因呼為喻彌陀。
或問凈：何不參禪？答曰：平生只解念彌陀，不解參禪可奈何！但得五湖風月在，太平不用起干戈。紹興七年冬，端坐想佛。經七日，忽起然香供佛，歸坐跏趺而化。頂上經七日猶暖，異香不散。
如湛，姓焦，永嘉人。母夢見寶塔，而湛生。幼試法華得度。依車溪卿法師。後參慧覺玉法師於橫山，晝夜體究，盡通教觀。初主車溪壽圣寺，講余，課法華經一部，佛號二萬聲。
有求為知事者，不見用，其人懷憾，挾刃入室，見達官滿座，惶恐而退。次夜復入，則昏暗無路。又一夕復入，則見湛分身十余，皆同一狀，遂駭走。其後，私以告人，人亦以是神之。
湛少睡，夏月坐草莽中，口誦法華，袒身施蚊。門人謂湛年高，宜少息。湛曰：翾飛之類，安得妙乘？所冀啜我血，開我經，以結凈緣耳。後人表其處為餧蚊臺。
晚歲謝事，閑居小庵，日熏凈業。紹興十年七月，念佛如常，端坐而化。闍維，得五色舍利，著有凈業記、釋觀經疏等書。
宗利，姓高，會稽人。七歲，受業於天華。既具戒，往蘇州，依神悟，即入普賢懺室，要期三載。忽夢亡母謝曰：蒙汝懺功，已生善處。又見普賢從空而過。懺畢，復往靈芝，謁大智律師，增受戒法。嘗於定中神游凈土，見寶池、蓮華、寶林境界。尋詣新城碧沼寺，專修念佛三昧。閱十年，復游天臺、雁蕩、天封，皆建凈土道場。晚歸天華，建無量壽佛閣。
建炎末，入道味山，題所居曰一相庵。紹興十四年正月，謂弟子曰：吾見白蓮華遍滿空中。越三日，復曰：佛來矣。即書偈曰：吾年九十頭雪白，世上應無百年客。一相道人歸去來，金臺坐斷乾坤窄。端坐而逝。是日，近山人見異僧滿山，不知所自云。
道琛，姓彭，溫州樂清人。年十八，受具戒，初學律儀。已而從淵師於法明寺，微言妙旨，一聞便領。尋主廣濟寺，遷廣慈。建炎三年，勅主資福院，賜號圓辯，專修念佛三昧，作唯心凈土說。略云：
或問：唯心凈土，本性彌陀，為當往生？為即心是？若往生者，何謂唯心？若即心是，何故經云過十萬億佛土邪？
答曰：當知十界四土，若凈若穢，不離我心。此但直具而已。若達全具為遍，遍彼生佛，彼彼生佛互遍亦爾。趣舉一法，是法界之大都，互具各具，互融互攝，參而不雜，離亦不分，一多自在，不相留礙。夫如是者，豈有娑婆釋迦、樂邦彌陀而離我心邪？故輔行曰：學者縱知內心具三千法，不知我心遍彼三千，彼彼三千互遍亦爾。茍順凡情，生內外見。應照理體本無四性，心、佛、眾生三無差別。
今更以譬喻顯之。如彼帝釋殿上，千珠寶網，眾珠之影，映在一珠，一珠具足眾珠，彼彼千珠，互映亦爾。現前一心，即是千珠中一；彼彌陀佛土，亦是千珠中一；所有十界眾生趣舉一界，皆是千珠中一。既我一珠能映眾珠，我心之外無復眾珠，則離我心外，無別凈土。何故爾邪？以釋迦亦是一珠，既舉一全收，豈心外有法？故曰唯心凈土，本性彌陀也。
若爾，唯心而已，何云凈土？
須知體非因果，一念唯心，迷悟既殊，因果宛爾。彌陀果悟，我等因迷，忻厭心生，順佛勸往。故云唯心，又稱凈土矣。
然則既有取舍忻厭，莫成虛偽邪？
曰：當知圓人，舍則舍穢究盡，三土九界皆舍；取則取凈窮原，直取上品寂光。故妙宗曰：取舍若極，與不取舍亦非異轍。良由寂光不離三土，十界只是四土耳。若以四眼二智觀之，則萬像森羅，三土九界須舍；若以佛眼觀之，則真空冥寂，非離三土九界別有寂光，非寂光外別有娑婆。如古德曰：只緣即心是佛，須假修行者。乃此意也。若了唯心本性，只一三千融妙之法，十萬遐方皆不為礙。何以故？以心具故，以三千故，以融攝故，故得如斯。以上略提梗概，若欲深證此理，須除情想。
一日，禪定中見一老僧坐禪榻上，顧謂琛曰：吾四明法智也。琛驚喜作禮，問曰：道琛於一家法相未能通達，乞垂指教。老僧首肯之。覺而心地豁然，慧辯日進。自是言教觀者，皆稟焉。
紹興十二年，主南湖，行法華三昧，感普賢放光。建凈土系念會，於月二十三日，集道俗念佛，至萬人。二十三年十二月十六日，集眾諷觀經，晝夜不絕，眾聞異香盈室。琛曰：佛來接我。即沐浴更衣，書偈曰：唯心凈土，本無迷悟，一念不生，即入初住。令諷，未終，嗒然坐逝。留龕彌月，貌如生。
子元，平江崑山人。茅氏子。母柴氏，夜夢一佛入門，次旦生元，因名佛來。投延祥寺出家，習止觀，定中聞鴉聲，大悟。自後棲心安養，自號萬事休，逆順境中未嘗動念。慕廬山遠公蓮社遺風，勸人皈依三寶，受持五戒，念阿彌陀佛五聲以證五戒，普結凈緣，欲令世人凈五根，得五力，出五濁也。乃集大藏要言，編成晨朝懺儀，代為法界眾生禮佛懺悔，期生安養。後往淀山湖，創立白蓮懺堂，同修凈業。述圓融四土三觀選佛圖，開示蓮宗眼目。又作云：
萬法從心生，萬法從心滅，我佛大沙門，常作如是說。
持戒無信愿，不得生凈土，唯得人天福。福盡受輪回，
輾轉難脫離。看經無慧眼，不識佛深意，後世得聰明，
亂心難出離。不如念佛好，現世無名利，行坐不多羅，
則是阿彌陀。發愿持戒力，回向生樂國，如是各行持，
千中不失一。釋迦金口說，彌陀親攝受，諸佛皆護念，
諸天善護持。見此念佛人，與佛不相遠，應當坐道場，
轉於大法輪，普度無邊眾。譬如貧家女，腹孕轉輪王，
諸天常愛護，貧女自不知，腹中有貴子。今此念佛人，
其意亦如是，憶佛常念佛，不久當成佛，諸佛善護持，
其人自不知，我當生凈土，卻要來後世，再得生人中。
譬如貧人家，地內有伏藏，藏神常守護，不令其有失，
貧人自不知，家內有寶藏，逐日趁客作，求衣食自濟。
今此念佛人，其意亦如是，不知念佛人，具足如來藏，
自說我無分，反要生人中。譬如病人家，自有真妙藥，
不知妙藥性，不能自治病，每日床枕邊，痛苦受無量。
今此念佛人，其意亦如是，不知念佛心，能滅貪嗔癡，
能為大醫王，能為大寶藏，利濟一切人，能為大法王，
覆護一切眾，將謂是凡夫，不得生凈土，且自持齋戒，
後世愿為人，輾轉更修行，方可生彼國。多見修行人，
常作如是說，不稱彌陀愿，不合凈土經，邪見障覆心，
畢竟難出離。非是他人障，皆是自障心。今世不得生，
一蹉是百蹉，勸汝修行人，信我如來說，佛無不實語，
豈是虛誑言？但當自精勤，一心求凈土，因風吹於火，
用力不消多。幸有念佛心，回愿超三界，逢寶不取寶，
遇食苦長饑。咄哉大丈夫！不見真實意，我今略勸贊，
輾轉傳與人，代我廣流通，作於如來使，真是諸佛子，
真名報佛恩。普愿如說行，同生極樂國。
乾道二年，詔至德壽殿，演說凈土法門，賜號慈照宗主。三月二十三日，於鐸城倪普建宅，告諸徒曰：吾化緣已畢，時當行矣。合掌辭眾，奄然示寂。二十七日，茶毗，舍利無數。嘗集彌陀節要行於世。
妙云，字慈室，姓楊，明州人。受業於清修久法師，通達教觀。紹興十九年，繼主清修。歷慈溪南湖。尋退處溪口吳氏庵。一旦，往別吳君，歸而沐浴趺坐，謂侍人曰：吾有瓣香，藏之三十年矣，擬臨終焚之，用報佛恩。今正其時，吾將有行矣。及香煙正熾，起白佛陳請，求歸安養。合掌就座而化。
睎顏，字圣徒，明州奉化人。幼試經得度。從久法師受觀法。文藻高妙，後進愛慕。晚歲，自省余習未凈，乃住桃原厲氏庵，專志念佛十余年，謂人曰：凈土之道，豈有一法可得？但於修中不見一法，則寂光上品無證而證。扁所居小軒，曰憶佛。嘗步菜畦，見諸蟲咂食，懼傷物命，不復茹蔬，唯買海苔，以供朝夕。臨終，預別道俗，沐浴更衣，西向作觀，忽稱佛來，合掌而化。
道因，字草庵，姓薛，明州人。十七受具戒。從學於明智立法師。已而遍歷講壇，屢參禪室。讀四明十不二門指要鈔，有省，遂遙禮法智為師。歷主永明、寶云、廣受、治平，晚主延慶。乾道三年四月十七日，別徒眾曰：華嚴世界，洞徹湛明，甚適我懷，今將行矣。乃令舉所述彌陀贊曰：
無邊剎海海涵空，海空全是蓮華宮，蓮宮周遍遍空漏，空海獨露彌陀容。
阿彌陀佛不生滅，難覓難拈水中月，絕非離句如是身，如是感通如是說。
我與彌陀本不二，妄覺潛生忽成異，從今掃盡空有塵，父子天然兩相值。
誓修三福勤六念，身口意業無瑕玷，我今以此念彌陀，不見彌陀終不厭。
贊畢，隨眾唱佛數百，諷觀經至上品上生，即斂念坐脫。越三日，頂足皆暖。
有朋，字牧庵，金華人。性強記。謁車溪卿法師，晝夜叩請，盡得其道。主仙潭，講止觀。時天衣持師分衛至境，入寺就聽，竦然曰：我所未聞。設禮而去。
湖人薛氏婦早沒，時見形於室。其家為齋千僧，誦金剛般若，請朋演說經旨。婦憑語曰：謝翁婆一卷經，今得解脫矣。翁問：千僧同誦，何言一卷？答曰：朋法師所誦者是。
徙能仁，晚主延慶，開講日盛。乾道四年十二月三日，坐青玉軒，請行人諷觀經，至真法身觀，令大眾唱佛名，留偈坐逝。
惟月，不詳其所出，居諸暨化城。明律學，修凈業。一日，有異僧來迎。後二日，微疾，急呼同住僧道寧曰：吾見阿彌陀佛高八丈，駐空中，可以行矣。言訖而化。
思敏，不詳其所出。依靈芝照律師增受戒法。專心凈業，二十年如一日。偶疾，請眾諷觀經者半月。越三日，見化佛滿室。臨終唱佛，聲出眾表。酷暑留龕七日，異香郁然。
慧亨，字清照，不詳其所出。初依靈芝習律，已而住杭州延壽寺，專修凈業，閱六十年。每對人，必以念佛為勸。建寶閣，立三圣像，最稱殊特。有江自任者，忽夢寶座從空而下，云亨律師當升此座。適社友孫居士預啟別亨，即在家作印而化。亨往炷香問訊，歸而謂其徒曰：孫君已去，吾亦行矣。乃集眾念佛，為說偈曰：
彌陀口口稱，白毫念念想，
持此不退心，決定生安養。
即端坐脫去。
行詵，不詳其所出。受具時，誦四分戒本，三日而通徹。學律於大智法師。住明慶寺二十年。偶寢疾，即設西方佛像，命徒唱佛名。數日，忽起索三衣，自唱彌陀經，厲聲稱佛，跏趺而化。
用欽，不詳其所出。居錢塘七寶院。依大智學律，聞大智示眾曰：生宏毗尼，死歸安養，出家學道，能事斯畢。即標心凈土，一志不退，日課佛三萬。嘗神游凈土，見佛大士種種異相，謂侍者曰：吾明日西行矣，即集眾唱佛。黎明合掌西向，跏趺而化。
惟渥，錢塘人。杜門謝事，閱大藏三過。華嚴、法華諸經，總誦二萬卷。晚年誦彌陀經二十藏。一夕偶疾，西向端坐，作印而化。
仲明，不詳其所出。居山陰報恩寺，素無戒檢，偶因感疾，謂同學道寧曰：心識散亂，何藥可治？寧云：但隨息念佛為上藥。明依法念之，至七日，困甚，寧又令觀想佛像。久之，忽言二菩薩至，已而曰：佛來也。瞑目而化。
沖益，不詳其所出。居錢塘凈光寺，刺血書凈土七經，復金書法華，刻西方三圣像。依止觀坐禪法，念阿彌陀佛。一日，感疾，不服藥，拈香對佛懺悔，請大眾同唱佛名，諷彌陀經至西方世界，奄然而化。
本空，字虛堂，姓徐，明州奉化人。母夢神光遶室而有子。空少時，常蔬食誦經。年十四出家，從智涌然法師受教觀。淳熙中，主資教寺。後遷白蓮寺，大揚宗教，日以往生為正念。紹熙三年三月三日，別眾就座，書偈而化。
法因，字刳心，姓顧，明州慈溪人。學於草庵因法師，盡其旨要，時稱為小因。主廣壽寺三十年，冥心凈業，晝夜講演，未嘗一日詣族姓家。施者至，不得卻，受其少分。所居室，或勸新之，曰：此軀尚無常，何事外物為哉？
紹熙四年八月，示疾，於定中見凈土二菩薩，謂左右曰：吾睹法華道場，與平時所見異甚。吾將行矣。即集眾諷觀經，稱佛號。或請留偈，乃書曰：
我與彌陀本無二，二與不二并皆離。
我今如此見彌陀，感應道交難思議。
挺身端坐，結印而化。
智廉，不詳其所出。居上虞化度寺。稟性質樸，是非不掛唇吻。初遍參宗門，晚節一意西方。慶元元年秋八月，無病，忽別眾曰：我夢中見阿彌陀佛，身長七八尺，紫金相好，現白毫光，大眾圍繞而說法。佛言：諸善人等，當起大信心，修諸善法，來生我國。說已即隱。我既見佛，往生必矣。乃書偈曰：
雁過長空，影沈寒水。
無滅無生，蓮華國。
書畢，回身向西，結印而化。年八十二。
慧明，字無晦，杭州鹽官人。出家祥符寺。依上竺慧光二十年，了一心三觀之旨。晚居菁山常照寺，修凈業，日課法華全部。楞嚴、圓覺等經，亦循環諷誦。持彌陀號，日萬數。慶元五年春，示疾，召徒屬曰：吾學大乘，求生凈土，今必遂矣。弟子請作頌，斥曰：我臨死，豈更謎語乎！不得已，大書骨頭只煨過五字，即累足坐逝。眾聞天樂西來，徘徊頂上，有頃而息。茶毗，得五色舍利無數。
了義，號木訥，鍾離少師之曾孫也。年十五，舉進士。過金陵，見保寧璣公，聞法開悟，即從剃染。隨所至處，扁曰昨夢。念念西方，未嘗間斷。祥公赴黃蘗，挽之偕行。一夕，祥夢義來別云：西歸矣。復見佛菩薩授以金臺。越三日，炷香宴坐，含笑而化。
嘗詣五臺，忽覺隨眾菩薩後行道，有紫綬、金章二人從其後。義詰其名，一僧引至殿旁，觀玉牌金書王古、葛繁二名字。二人俱修凈業，事具本傳中。
慧誠，不詳其所出。居錢塘資圣寺，誦金剛經，禮西方佛。嘗神游凈土，親睹佛容。旋於山岫，穢薪為龕，坐龕中，稱佛號，縱火自焚。
祖南，不詳其所出。居南岳，刺血書阿彌陀經五百卷、金剛經一百卷、法華經十部，先後二十七年。長時念佛，期生安養。末後血乾骨立，念佛之聲不絕。一日，至方丈升座而化。體中迸出舍利，隨取隨生。
曦湛，山陰人。少為儒生，忽厭世出家。與瑩行人，建無量壽佛殿於院社，專修凈業，坐不背西。久之，常見三圣相。一夕，面西誦經，正坐作印而化。
法持，不詳其所出。居化度寺，修彌陀懺三年。燼二指，增受戒法。造西方三圣像，誦觀經、彌陀經、如意輪咒，愿促閻浮之壽，早生安養。一日，小疾，哭禱佛前，愿垂接引，唱佛之聲，聞於百步。忽見佛身丈六，立於池上，即自言曰：我已得中品生矣。端坐面西而化。
了宣，姓潘，明州奉化人。肄業於南湖，精究三觀十乘之旨。閱大乘經，無不通曉，修法華懺法二十七年。與釋善榮相善，凡所進修，必與榮偕。榮嘗金書法華、楞嚴、凈名、圓覺等經，宣助成之。或施人手畫觀音像。二人結誓往生，隨方勸誘，於是從而念佛者日眾。
一日，宣詣榮室，曰：歸期已迫，當重會凈土。榮笑曰：正欲見君作略爾。宣即集眾告別，命誦經，唱佛號，書偈曰：
性相忘情，一三無寄。
息風不行，摩訶室利。
合掌而逝。時正炎暑，停龕七日，顏色紅潤，口流微涎，異香噴人。時嘉泰元年五月十日也。闍維，舍利無算。宣入寂三年，榮取經像分施故舊，諷普賢行法經、小彌陀經，令眾助稱佛號，乃跏趺曰：我赴宣公之約。言畢，蛻然而化。
曇懿，不詳其所出。居錢塘凈住寺，以醫為業。晚年禮法華經，修念佛三昧。出平時所蓄，供佛飯僧，造像設浴，如是二十年。後微疾，屏藥石，延七僧唱佛，以助往生。次日，見蓮華大如屋。又一日，見梵僧臨榻問訊，夜半，眾聞唱佛聲漸微，視之，泊然逝矣。
祖朗，姓李，薊州人。九歲出家，禮燕京大圣安寺圓通國師為師。金大定中，歷住崇壽、香林諸寺。真佑間，賜號圓通大師。日誦彌陀數萬聲。年七十四，將示寂，預告其徒曰：吾生緣盡矣。其徒訝之。後七日，口占偈曰：
咄這皮袋！常為患害，繼祖無能，念佛有賴。
來亦無來，去亦無礙，四大五陰，一時敗壞。
且道還有不敗壞者麼？
良久，云：浮云散盡月昇空，極樂光中常自在。遂跏趺而卒。
太微，不詳其所出。兒時，投錢塘法安法師出家，初授彌陀經，便能背誦。及受具，發愿扃門念佛，為不退僧。嘗縱步後山，忽聞笛聲，豁然開悟，因蓄一笛以自娛。
有凌監薄者，亦修凈業，稱微為凈土鄉長。一日，叩門曰：凈土鄉弟相見。微曰：可相見於凈土，今日誦佛正忙耳。翌朝，人怪其不赴粥，往視之，見笛、鉢、禪椅先經火燼，跏趺地上而化。
思聰，不詳其所出。居錢塘法安寺。少喜作詩，及讀大乘諸經有會，遂息心凈土。日誦蓮經二部，兼持佛名，未嘗語及世事。一日，忽謂弟子曰：夜見佛菩薩同來接引。弟子曰：或恐魔試，奈何！聰曰：吾去後，但視吾胸前，可驗也。越二夕，命聲磬唱佛名，喜曰：佛來矣。奄然而化。視胸前一掌許，有文紅潤，如蓮華。佛祖統紀、西湖志凈觀，不詳其所出。住嘉興寂光庵，修凈土懺法十余年，謂弟子曰：我後二十七日行矣。至期二日前，見紅蓮華。次日，又見黃華滿空，有化童子坐於華上。三日入龕端坐，命眾唱佛，頃之脫去。
利先，不詳其所出。居新城法慧寺，日誦法華，兼持佛號。每至中夜，其聲哀切，愿早脫娑婆，往生極樂。晚歲，屢感祥夢。忽示疾，命眾同唱佛名，西向凝望，端坐而逝。
師安，不詳其所出。受業烏鎮普靜寺，通華嚴宗旨，修彌陀懺，觀想凈土二十年，昕夕不廢。一生多病，臨終，忽精爽異常時，謂弟子曰：佛菩薩已降，吾將行矣。即端坐而化。
如寶，不詳其所出。受業霅川覺華寺，聞古德有以浴僧功德回向凈土者，遂治浴室供眾僧。閱二十年，建西方佛像，誓求往生。年八十一，請眾啜茶言別。聞鐘鳴，眾方驚異，即向西跏趺，合掌凝望而化。
顯超，博州人。受金總持三藏，持穢跡金剛咒法，濟病解冤，計所得施五萬緡，入永壽常住。後病中見佛菩薩前迎，蓮華遍滿，伎樂雜奏。弟子哀懇，愿留住世，救苦眾生，凈土變相，漸漸隱沒。乃復住十五年，行咒救人。一日，忽聞天樂異香，佛及眾圣并現空中，即面西跏趺而化。
有開，不詳其所出。居霅川千步寺，專修凈業，旦暮不忘。於歲旦，請眾唱佛諷經，至西方世界，即瞑目長逝。
道生，不詳其所出。居常熟興福寺。造丈六彌陀像，得縣令梅汝能施財莊彩，即集眾諷經唱佛，陳白慟哭。辭佛歸臥房，書偈坐亡。
若觀，不詳其所出。居烏鎮嘉會寺。結十萬人，同唱佛號，人各十萬聲，期先得生者，次弟汲引。觀誦法華、光明二經，滿數十萬部，誓與群生莊嚴凈業。一日，索筆書偈，趺坐而化。
瑩珂，不詳其所出。受業霅川瑤山，酒炙無所擇。一日，忽自念梵行虧缺，且墮惡道，向同住僧取戒珠禪師所編往生傳讀之，大有感發，擇一室，面西設坐，絕食念佛。越三日，夢佛及大士告曰：汝壽尚有十年，且當自勉。珂白佛言：閻浮濁惡，易失正念，所愿早生安養，承事眾圣。佛言：汝志如是，後三日當迎汝。至期，命眾誦阿彌經，曰佛及圣眾俱至，寂然而化。
智印，不詳其所出。居霅川只園，常修凈觀，旦夜無間。病中，集眾諷彌陀經。甫畢，跏趺合掌而化。
戒度，不詳其所出。受業棲心寺，學四分律。晚住余姚極樂寺，一意西歸，和陶淵明，以見志。病中，作書別士夫道舊，命眾誦觀經至法身觀，厲聲唱佛，跏趺而化。
祖輝，不詳其所出。居明州城中之佛閣，逢人但云：阿彌陀佛。鄞縣尉王用享夫婦敬事之。一日，詣其家告別云：我明日行矣。明日，送者俱會，即入龕端坐，求甘瓜啖盡一枚，唱佛而化。
如監，不詳其所出。居明州塔山，兩閱大藏，長誦蓮經，專志念佛，晝夜不懈。晚年庵居，忽示疾，請鄰庵諸僧唱佛，面西跏趺，含笑而化。
祖新，不詳其所出。受業四明福原寺，布衣糲食，制行清苦。住方氏庵，別於禪原創凈土院，造三圣像，栽池蓮。月三、八日，集道俗系念。一日，往別福原方丈曰：二月十五日將西歸，特來拜辭。欲索面一椀，以果枵腹，可乎？主人如其言。食訖，竟往凈土院像前作禮云：祖新將行，奉別尊像。即歸庵別眾，謂曰：吾其去矣。愿諸仁者勤心念佛，得蚤相會。即趺坐唱佛，遽云佛至，合掌而化。
妙文，姓孫，蔚州人。九歲出家。二十一抵燕京，依大德明公學圓頓之道。後居薊之云泉寺，勤儉節用，廩有余粟，歲荒以賑饑民，薊人德之。累主講席，大宏方等，力唱圓宗。晚年退居逸老，專修念佛三昧。元延佑六年，示疾，令弟子高聲唱佛名，遽起跏趺，結三昧印，泊然而逝。年八十三。
善住，字云屋，蘇州人。掩關一室，六時念佛，病久不易。終時，異香滿室。有安養傳、谷響集行世。
旨公，字別宗，杭州人。戒德甚嚴。創觀室於龍山之陽，修念佛三昧，雖經亂離，亦不暫廢。臨終無疾，沐浴端坐而化。
性澄，字湛堂，姓孫，會稽人。母夢日輪墮空而生澄。四歲，輒拈筆為佛像，授以佛經，即能成誦。至元十三年，投石門殊律師祝發受具，後依佛鑒銛公習天臺教觀。大德九年，住杭之東竺。十一年，吳越大旱，禱雨，雨立下。歲饑，民死無以斂，乃為掩其遺骸，作水陸大會普度之。
至治元年，驛召入京，命居清塔寺，校正大藏，賜號佛海大師。住上天竺，後歸佛果寺，篤志凈土。修一心三觀者，七晝夜，屢感瑞應。月旦，眾前問訊，澄遽揖曰：老僧向非急於退步，幾至半涂而廢矣。今日則有，明日恐無，光陰可把玩乎？煩點示衣鉢，用表無常。眾為稱佛名，止之曰：佛須自念，明晨當來一別。黎明眾集，端坐而化。年七十八。
蒙潤，字玉岡，姓顧，海鹽人。年十四，出家白蓮寺，依古原法師，方禮伽藍神，像皆仆。古原授以天臺止觀、金剛錍、十不二門諸書，即能了大意。古原歸寂，事竹堂傳法師。因苦學嬰疾，修請觀音懺七七日，疾愈，而心倍明利。
尋主海鹽德藏寺，日講法華。遷南竺演福，既而退居於龍井白蓮庵，專修念佛三昧，依者日眾。復出主下竺，率眾修法華三昧，感普賢放光，現諸瑞相。居三年，一日，呼弟子實法、明策等，示止觀安心之旨，已而曰：吾生緣已盡，茲唯其時。驟稱佛號數百聲，泊然而化。
潤生平力修，晝夜無間，常行般舟三昧，以九十日為期者七。修法華、金光明、大悲、凈土諸懺，以七七為期者，不可悉數云。
明本，姓孫，錢唐人。年十五，決志出家，禮佛然臂，誓持五戒，日課法華、圓覺、金剛諸經，夜常行不臥。已而參天目高峰妙公，遂從薙染，再三咨決，大徹法原。高峰既示寂，本棲泊江湖間，所至學者輻湊。尋還山，廬高峰塔下。
元大德十年，出主師子院，學者稱為中峰和尚。尋謝去，諸達官多欲延主浙中諸名山，本固辭不就。仁宗欲致之，不可，賜號佛慈圓照廣慧禪師，賜金襴袈裟，改師子院為師子正宗禪寺。本既單提向上，時復舉揚凈土，嘗言：禪者，凈土之禪；凈土者，禪之凈土。有懷凈土詩一百八首大行於世。又嘗作報恩院記曰：
秉一心為禪，照萬法為觀。其為心也，圓湛虛寂，涉入無礙，不可以相求，不可以言詣。舒之，則萬法即之而彰；卷之，則萬法依之而泯。凡夫迷昧，引起輪回，苦樂升沈，莫之能釋。是故非禪那不足以契諸佛心，非妙觀不足以破眾生惑。圓覺以三觀互推為二十五輪，無量壽以一佛分觀於十六處。始則端坐靜室，注想一方，存注不休，與想俱泯。所以一輪見諦，妙觀澄明；一處功成，諸佛圓具。如當臺鏡，如帝網珠，萬象顯而無所照之功，千光聚而絕能收之跡。如是觀者，即見清凈愿王，白毫亙天，紺目澄海，巍巍光明，殊特相好，遍界光明化為香臺、寶樹、樓殿、池沼諸莊嚴具。是時三昧行人即聞即見，即覺即知，一語一默，一動一靜，皆與無作清凈妙觀脗然混合者矣。然後即斯妙觀，於一切時散作無邊莊嚴佛事，以之報國恩，則圣祚保無疆之永；以之報親恩，則劬勞超有漏之纏，乃至過、現、未來一切冤親同時解脫。其為報也，豈有量哉？
又嘗率諸同事，歲遇佛誕及三元日，於觀世音菩薩像前發四十八愿，其一愿云：從我今生，盡未來際，臨命終時，無諸疾苦，正念現前，心不顛倒，生極樂國，見佛聞法，即悟無生。更往兜率內院，瞻拜慈氏，然後退位，出生娑婆，廣度群迷，同登彼岸。
至治三年，止天目東岡。八月十三日，手書別諸外護法屬。明日晨起，書偈云：
我有一句，分付大眾，
更問如何，無本可據。
置筆，安坐而逝。年六十一。其日白虹貫於山巔。露龕三日，貌如生。
中峰廣錄、行錄、發愿文優曇，姓蔣，丹陽人。家世事佛。弱冠出家廬山東林寺。後住丹陽妙果寺。元至大初，詔罷蓮宗，曇大懼曰：吾承其教，將三十載矣，而亡於吾之世乎？即白佛發誓，必復其教。於是著蓮宗寶監十卷。今錄其尤警策者。
一云：凡修凈土之人，灼然自要敵他生死，不是說了便休，當念無常迅速，時不待人，須是把做一件事始得。若也半進半退，似信似疑，到了濟得甚麼邊事？如何出離輪回？若是信得及，便從今日去，發大勇猛，發大精進，莫問會與不會，見性不見性，但只執持一句南無阿彌陀佛，如靠著一座須彌山相似，搖撼不動。專其心，一其意，或參念、觀念、憶念、十念，或默念、專念、系念、禮念，念茲在茲，常憶常念。朝也念，暮也念，行也念，坐也念，心念不空過，念佛不離心，日日時時，不要放舍，綿綿密密，如雞抱卵，常教暖氣相接，即是凈念相繼。更加智照，則知凈土即是自心，此乃上智人修進工夫。如此把得定，做得主，靠得穩，縱遇苦、樂、逆、順境界現前，只是念阿彌陀佛，無一念變異心，無一念退惰心，無一念雜想心，直至盡生，永無別念，決定要生西方極樂世界。果能如是用功，則歷劫無明生死業障自然消殞，塵勞習漏自然凈盡無余，親見彌陀，不離本念，功成行滿，愿力相資，臨命終時，定生上品。
一云：若念佛之人塵垢未凈，惡念起時，須自檢點。或有慳貪心、瞋恨心、癡愛心、嫉妒心、欺誑心、吾我心、貢高心、諂曲心、邪見心、輕慢心、能所心及諸逆順境界隨染所生一切不善之心，設或起時，急須高聲念佛，斂念歸正，勿令惡心相續，直下打并凈盡，永不復生。所有深信心、至誠心、發愿回向心、慈悲心、謙下心、平等心、方便心、忍辱心、持戒心、喜舍心、禪定心、精進心，菩提心及一切善心，常當守護。更要離非梵行，斷惡律儀，雞、狗、豬、羊慎勿畜養，畋獵漁捕皆不應為。當知極樂國內諸上善人，良由舍棄惡緣，修行善業，獲生凈土，不退菩提。念佛之人當隨佛學，應以去惡取善為務焉。
一云：凡修念佛之人欲生凈土，每念世間一切無常，成必有壞，生必有死，若不親聞佛法，則舍身受身輪轉三界、四生、六道，無解脫期。我今有緣，得聞正法，得修凈業，唯佛為念，舍此報身，當生凈土，入彼蓮胎，受諸快樂，永脫生死，不退菩提，此乃大丈夫平生之能事也。才有疾病，正要向前，坦蕩身心，莫生疑慮，直須西向正坐，專想阿彌陀佛與觀世音、大勢至菩薩及無數化佛現在其前，一心稱念南無阿彌陀佛，聲聲不絕，於諸世間一切事務不得思念，不得貪戀。若或心念起來，但要急稱佛號，於念念中除滅罪障。只此一念，決定往生凈土。命若未盡，自得安寧。慎勿妄起留戀世間之心，當存自存，當死須死，但辦往生，何須疑慮？若解此理，如脫敝服，以著上衣，一舍凡身，便登佛地，豈不偉哉！
一云：真信修行之士泉路上無老少？古人云：莫待老來方念佛，孤墳多是少年人。死心如此苦口勸人，曾許你且待臨終念佛乎？
人生在世，能有幾時？石火電光，眨眼便過，趁未老未病，抖擻身心，撥棄世事，得一日光景，念一日佛名；得一時工夫，修一時凈業。由他命終，我之盤纏預辦，前程穩當了也。若不如此，後悔難追。
或問：定力未成，念頭無主，眨得眼來，千里萬里去了。又或惹著一毫世事，便是五日十日，半月一月，擺脫不去，當何策以治之？
答曰：嗚呼！此天下學者之通患也。汝當間斷之時，若不痛加鞭策，則專修無間之念，永無成就之期。余聞古人有三種痛鞭之策：一曰、報恩；二曰、決志；三曰、求驗。
第一、報恩者，既修凈土，當念報恩，佛恩、國恩固未暇論，只如父母養育，師長作成，此恩豈非重大？你出家以來，便說要報重恩。離鄉背井二三十年，父母師長艱難困苦，你總不顧；父母老病，你又不看；及聞其死，你也不歸。如今或在三涂受罪受苦，望你救他，望你度他，你卻念念間斷，凈土不成；凈土不成，自救不了，如何救他？既不能相救，你是忘恩負義，大不孝人。經云：不孝之罪，當墮地獄。然則一念間斷之心，便是地獄業也。又且不織而衣，不耕而食，僧房臥具受用現成，你當勤修凈業，圖報信施之恩。祖師道：此是施主妻子分上減刻將來，道眼未明，滴水寸絲，也須牽犁曳把，償他始得。你卻念念間斷，凈土不成；凈土不成，酬償有分。然則一念間斷之心，便是畜生業也。
第二、決志者，若學專修，志須決定。你一生參禪，禪既不悟，及乎看教，教又不明。弄到如今，念頭未死，又要說幾句禪，又要寫幾個字，做幾首詩，情掛兩頭，念分四路。祖師道：毫厘系念，三涂業因；瞥爾情生，萬劫羈鎖。你卻志無決定，情念多端，因此多端，間斷正念。然則一念間斷之心，便是三涂羈鎖業也。又且守護戒根，志不決定，或因身口，念念馳求。教中道：寧以洋銅灌口，不可以破戒之口受人飲食；寧以熱鐵纏身，不可以破戒之身受人衣服。況因諸戒不嚴，邪心妄動，因此妄動，間斷真修。然則一念間斷之心，何止熱鐵洋銅業也？又且斷除憎愛，志不決定，每於虛名浮利，自照不破。名利屬我，便生貪愛；名利屬他，便生憎妒。古人云：貪名貪利，同趨鬼類；逐愛逐憎，同入火阬。你卻因此愛憎，間斷凈土。然則一念間斷之心，便是餓鬼火阬業也。
第三、求驗者，既學專修，當求靈驗。你如今發白面皺，死相現前，知道臨終更有幾日。須在目前，便要見佛。只如廬山遠法師，一生三度見佛；又如懷感法師，稱念佛名，便得見佛；又如少康法師，唱佛一聲，即有一佛從口飛出。此等靈驗，萬萬千千。你若心無間斷，見佛不難；間斷心生，決不見佛。既不見佛，與佛無緣；既無佛緣，難生凈土；凈土不生，必墮惡道。然則一念間斷之心，便是三涂惡道業也。
如上三策，當自痛鞭，使其念不離佛，佛不離念，感應道交，現前見佛；既見樂邦之佛，即見十方諸佛；既見十方諸佛，即見自性天真之佛；既見自性天真之佛，即得大用現前，然後推其悲愿，廣化一切眾生。此名凈土禪，亦名禪凈土也。
善繼，字絕宗，姓婁，越之諸暨人。母夢神僧授以芙蕖，因而有身。生即能言，或見母舉佛號，便合掌和之。大德間剃染。明年，進滿分戒。尋從天竺大山恢法師習天臺教。後往南竺謁湛堂澄公，澄深器之。至正中，主天臺薦福，又遷能仁。晚歲，專修凈業，系念彌陀，晝夜不輟。一日，忽告眾曰：吾將歸矣。乃端坐而逝。年七十二。茶毗，舌根不壞。
子文，字宗周，明州象山人。受業於北溪聞法師。出主寶云寺，淹博教觀，律規甚嚴。與人言，若不出口；至升座說法，滔滔莫之御也。一日，講十六觀經終，即就座別眾，將入滅。或啟和尚：後事未曾囑付，何遽爾？文曰：僧家要行便行，莫做俗漢技倆。眾懇益切。於是下座，復歸方丈，一一條畫之，即合掌稱西方圣號，回向發愿畢，遂逝。闍維，舍利無數，異香襲人，彌日乃止。
盤谷，字麗水，海鹽人。志氣超邁，博通經史。講華嚴大意於杭之慧因寺，辯才無礙，七眾傾服。後至松江，構精舍，勤修凈業，日課彌陀佛號。年七十余，無疾，預為期，端坐而寂。
文慧，不詳其所出。居嘉禾青龍寺，善作詩。已而專志凈業，至老益厲。一日，有疾，聞空中聲云：中品中生。遂逝。
妙叶，明州鄞縣人。元明之際，出家為僧，精研臺教，專修念佛三昧，著念佛直指上、下卷。其一篇，斥妄顯真，最為精造。文曰：
大雄氏觀娑婆有生老病死，業系諸苦，教人念阿彌陀佛，求生極樂國土。去圣逾遠，人世澆漓，錯解諸法在心，便認胸中六塵緣影，謂樂土在內，不求生彼。此六緣影皆屬前塵，本無自體。前塵若無，此心即滅，云何有土在此內邪？
或謂悟道，便為佛土在心。既見性，豈有反執緣影之理？世無此見，最下劣矣。汝欲悟真實本心者，當觀所認六塵緣影之心本在汝胸，胸住於身，身居國土及一切凈穢剎海，悉在虛空。虛空無際，十界依正，一切在中。此空雖大，我不動真實本心，非大極大，彼空在我真心，如小片云點太清，云何凈穢剎海不在本心中邪？
然則佛說諸法在心者，非在胸中妄想緣影心內，乃在現前一念本真心內也。此心離知覺，超聞見，永斷一切生滅增減之相。既一切身土皆在此心，則知極樂、娑婆等境乃全我心，任意於中，舍東取西，厭穢忻凈，熾然著相而求，皆不離我心也。故極樂彌陀相好現時，即自心顯；自心顯時，即彼佛現。我心彼佛心，彼佛我心佛，一體無二。故云：唯心凈土，本性彌陀。非謂西方無土無佛，不須求生，但在汝生滅緣影之中，名為唯心本性也。求彼佛即求自心，求自心須求彼佛，云何今時破法散僧，閑道游儒？與泛參禪理者，不知即境即心，求不礙真之理，反於不二法中分內分外，辨境辨心，教人舍外取內，背境向心，使愛憎轉多，分別更甚。一分其境，便以極樂為外，教人不必求生；一分其心，便妄指六塵緣影虛偽妄想為心，謂極樂在內。
又思此心無質，本無一切因果善惡修證之法，從是恣意妄涉世緣，教人不須禮佛、燒香、然燈、誦經、懺愿等，謂之著相。而於天堂、地獄及樂土塵剎，雖曾聞名，因不見故，直說為無，反言快樂便是天堂，苦楚便是地獄。其見卑哉！如來說為可憐愍者。不知我心實與佛心同一理故，彌陀愿力威德光明在我心中，承我心愚癡之力，作一切佛事，無時不引導於我。我心亦於彌陀愿心之內，修念佛求生一切善行，無行不具含佛德，了彼佛德，成我三昧。故知彌陀愿力，始發心，終究竟，無一法不直趣我心，以我心即佛心故。
我亦於無始至今，盡未來際，修一切三昧，無一法不攝歸佛海，成本來佛。以佛心即我心故。如是依正色心，因果凈穢，雖同一心，而實不妨一一自分，各住其位。以一心故，雖凈穢不同，所求不出於真心；以自分故，雖一心，而必舍穢取凈也。舍穢取凈，則感應道交，見彼本性彌陀；了悟一心，則凈穢自分，可悟唯心凈土。如是而修，如一滴投海，便同一味，方知大海即自己也。豈有一行虛棄，不成功德者哉！
邨愚夫婦，雖不識理，以信實有彼土故，於命終時反得往生；畏有陷空之人，因認緣影為心，謂無外土故，雖修道行，還受生死。是故凡求生者，當深心起勝愿行，或稱名持咒，或旋繞禮拜，燒香散華，六時懺悔，盡撥世緣，一心專注，觀白毫相，心不懈廢，命終便生彼國。更能孝養父母，奉事師長，慈心不殺，修十善業，受持三歸，具足眾戒，不犯威儀，深信因果，不謗大乘，勸進行者修如此法，亦生彼也。如此念念求生，正是無念、無求、無生。何故？即精修是無修，非不修是無修也。
人命無常，轉息來世，塵事連環，鉤鎖不斷。若不能於塵勞郁結，及得志歇手不得處，一割割斷，起愿力行，盡力一跳，焉得應念生彼？我今作禮，奉勸佛子，當一心而行也。
