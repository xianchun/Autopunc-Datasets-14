佛告純陀：如是！如是至成就具足檀波羅蜜。
智秀曰：佛印其喜慶也。
不應請佛久住於世至諸行性相亦復如是。
道生曰：應感之事是佛境界，示同於外，理不可請，內實常存，又何所請耶？
僧亮曰：應跡是諸佛境界也。應物而滅，滅不在我，猶形遷而影謝，豈可請耶？實處不滅，復何所請？諸行性相者，性生性滅，性不可請，應如所宜，何可請哉？
法瑤曰：應由物感，感息則謝，豈可請耶？
僧宗曰：丈六是法身之跡，還是神極所知，故言境界也。應於所應，豈得留耶？諸行性相者，上舉境界，明應同所應；今舉性相，明所應同應也。性語其內，即以遷流潛謝為質；相語其外，取其百年終滅為義也。
僧亮曰：證諸行不可請也。
僧宗曰：此偈中亦可亂明無常、苦等諸過也。今隨義關者，初三偈半，無常門。次眾苦輪一偈，苦門也。次有道者，謂廿五有，此半偈，空門也。次可壞法兩偈半，無我門也。已有如斯之過，故云如蠶處繭，不自在也。此身苦所集一偈半，不凈門也。
諸欲皆無常，故我不貪著至今日當涅盤。
道生曰：以理驗知，非實涅盤也。夫從惑有身，身必起惑，何由能反？要從師乃悟，而受悟有解，惑則冥伏，冥伏不起，亦名為滅，而未永滅。若至於無師，然後都盡，謂究竟斷矣。然則久已無有，今日舍身，明非實滅。滅既非實，示同奚請耶？
我度有彼岸，出過一切苦。是故於今者，唯受上妙樂。
道生曰：夫有有則有滅，有滅則有苦。既已度有，何有滅苦耶？無苦之極，假名妙樂，假名為受，故無所應請也。
僧亮曰：而證於真實者，見欲道已，真實不復滅也。究竟斷有者，斷有即涅盤，言當涅盤是應物，不可請也。我度有彼岸者，此證法身湛然常樂，又不須請也。
爾時，純陀白佛言：世尊至常住於世，不入涅盤。
道生曰：純陀深得不滅之旨，說其所解，以自陳也。
僧亮曰：純陀當為請主，助佛弘化。上云諸佛境界無常，如似應身，性同諸行，與真身碩異。今欲明此義故，先嘆涅盤，非淺識所知也。然純陀深解跡即本矣，但此丈六於己有恩，是故愿得常應不舍也。
法瑤曰：純陀既聞應身必滅，法身常住，始悟無請之理。但念智淺，雖復得在大菩薩中，猶不能知法身、應身、常、無常義。以其道未成，猶須佛教，是故因此復致請也。
僧宗曰：此下請門之第三也。佛向述其所嘆，止其所請，本跡二理具如前釋。今純陀所領，已知妙本不可請也，而猶悕跡住者，謂丈六之現，事在化物，而為化參差深淺不一，是則化功未遂也。又佛之虛心，如彼饑人，豈令化功未足而當見舍？所以復得請也。
寶亮曰：純陀今請，凡有二義：一則明己是可教之人，二則自述有所未知，佛應住世，教令成就，指饑人為喻，以顯至誠也。
爾時，文殊師利法王子至欲求正法，應如是學。
道生曰：純陀言跡，似如無滅，故據滅為難也。
僧亮曰：文殊欲令純陀顯釋涅盤不滅之義，乃晦居未達，執跡興難，謂不應請也。
敬遺記僧宗曰：請門第四、論義明常也。
慧朗述僧宗曰：常住妙有，是則不空，無常斷絕，所以而言具空三昧也。
寶亮曰：文殊跡居負地，以顯純陀之德，將使時眾舍昔所解而從今信也。文殊執跡有二失也。若言丈六是實生滅者，則應道便廢，其失一也。丈六以法身為本，本跡雖殊，更無別體。若丈六生滅是實者，則法身之本豈得獨常？是為兩失矣。
純陀問言：文殊師利至若是行者，為生滅法。
僧亮曰：真知如來，應知如等。如來者，乘如實來，所乘既實，果亦應真，故非行也。
法瑤曰：此下二人更共廣說無請之理。文殊所據，應身生滅，同諸行相，非請所能住也。純陀所論，法身無為，不待請而住也。二者各據一邊，共相抑揚，以申佛意無請之旨也。
曇濟曰：純陀以五事明如來不同諸行：第一、明若同諸行，如彼車輪；第二、不得名為天中之天；第三、如聚落主；第四、明以不同諸行故，如彼力士也；第五、明若同諸行，則應如彼長者子也。
僧宗曰：此明上不得同下，如來是天中之天，云何乃與諸行同耶？下有五譬，申佛是常，不同有為也。
智秀曰：此下有六譬，一況始舉四譬，一況正顯如來久是無為，後舉兩譬，戒文殊也。
慧朗別述曰：此下舉四事以為法說，各有一譬，離之為八也。此第一、事法說也，謂佛既是天中之天，豈得與凡人同也？
譬如水泡，速起速滅至一切諸行亦復如是。
僧亮曰：車輪者，一高一下也。上云眾果最勝，豈得復如車輪者耶？
智秀曰：此第一譬，謂佛豈同水泡之生滅，車輪之無窮耶？
慧朗別述曰：第一譬也。若謂上可以類下，與此二譬同也。
我聞諸天壽命極長至壽命更促，不滿百年。
僧宗曰：以下況上也。如非想之壽尚八萬劫，況如來耶？
慧朗別述曰：第二、法說也。謂若同諸行，便是昔延而今促。何者？佛昔從天而降，豈得暫在人間，便失天壽耶？
如聚落主勢得自在至勿觀如來同於諸行。
僧宗曰：第三譬初勝後不如也。佛昔道樹之下，威神魏魏，如何今遂失勢力耶？
慧朗別述曰：第二譬也。不容如彼之失勢力也。
復次，文殊！為知而說至為天中天、自在法王。
慧朗別述曰：第三、法說者，若同諸行，則非法王。佛以萬行圓滿，為三界尊，豈可得言諸行相耶？
譬如人王有大力士至故稱如來、應、正遍知。
僧亮曰：王譬前佛，力士譬今佛也，伎能譬十力無畏。佛降四魔，豈是行耶？
僧宗曰：第四譬也。如來道超魔境，豈是死法耶？
慧朗別述曰：第三譬說也。力士以種種伎能，所以當千；佛以萬行滿故，為三界尊。
文殊師利！汝今不應憶想分別，以如來法同於諸行慧朗別述曰：第四、法說。勿空生妄想，以常為無常。
譬如巨富長者生子至如來同於一切諸行。
道生曰：以佛所說，為證真實之理，本不變也。唯從說者得悟，乃知之耳。所說之理既不可變，明知其悟亦湛然常存也。
僧亮曰：諸佛所師，涅盤法也。若佛無常，法亦無常，故云所說真法亦無信者。
慧朗別述曰：第四譬也。彼之家人所以不復愛是子者，緣有可信相師妄想說也。若人聞汝謂佛無常，汝是可信之人，亦可緣汝而不信也。
復次，文殊！譬如貧女道生曰：上云不應說佛同於諸行，斯則解佛是無為矣。既解而能說，真護法也。引此為譬，以顯其旨也。貧者，乏法財也。女者，以本微善，能生今解也。
僧亮曰：上說佛是無為，此旨為長；應物方便，是義為短。護法者，應顯其長，覆其短也。女譬無常慧。慧有三種，以聞慧入理不深，譬貧也。
法瑤曰：向云不應說佛同諸行相，是則內有真解，故能常信此理，可謂護法者也。今真解常住者，必由曩劫微悟之信也。是以目行者為女人，未豐善法為貧也。
曇濟曰：女譬聞慧，能生思慧也。
敬遺記僧宗曰：此第五也。前以五譬，抗折文殊，斥引未悟；今此兩譬，明能作此修，必得常果也。女以生育為義，明始行菩薩能生常解，懷解轉明，義同育也。未有無漏法財，故言貧也。
寶亮曰：此下二譬，初借女人能宣常為譬，後說丈夫隱有為之譬也。
法蓮記僧宗曰：此下二譬，舉內外為異耳。女人以護子為譬，顯其內解堅正也；丈夫以能剛干為譬，顯其外說不可壞也。
道生曰：行未濃故，不免為惡所壞，本所安者不立，故云無有也。
僧亮曰：功德智慧，迭相扶助，譬居家眷屬。以無此故，譬之無護也。
法瑤曰：昔善未強，不能永固其信，還為五欲眾惡所牽，失本所居，微信之家也。內無家善，外無友護也。
僧宗曰：既從聞生慧，此解則遠感常果，常解在我，有出世之像，是則三界非復其家，而復未獲常果，在己兩盈之間，故云無居家也。救護者，解力既微，未能仰感善友相獎接也。
寶亮曰：佛法正以信首五根為家，始行之人，樹德未深，是則佛家未立也。
道慧記曰：心離生死，則三界非家也。若卅心滿上初地無漏，可稱生在佛家。始行去此尚遠，故曰無有也。
一本云窮困。僧亮曰：謂障聞慧之煩惱也。
智秀曰：為八苦所病也。
道生曰：眾結為病苦，生死為饑渴也。
法瑤曰：內無家善，外無友護，是以為惡友眾病所加，饑渴所逼也。
僧宗曰：無禪定之漿，又闕涅盤法食，故云饑渴。
道生曰：善是三界外法，而為惡所壞，來在生死，去家展轉，是游行之義。既厭苦求樂，而非本善，應得不得，是乞丐義也。
僧亮曰：經離五道，譬游行。生死非所樂之處，譬之乞丐。
法瑤曰：為苦所迫，思善以代之，譬如乞丐也。
敬遺記僧宗曰：乏定慧之食，修相善以自資，此善不多，兼非己分，義同乞丐也。游行是遲回履歷，非速去之像，明相善不能直之出要也。
法蓮記僧宗曰：去佛果遼遠，而常解冥津，有向果之義，故曰游行也。
道生曰：三界之身，為邪見之宅，為惡所止，於其本善，為他舍也。
僧亮曰：人天之果，為逆旅也。
法瑤曰：人天之身，惑之所得，出自理外，終卒應無，譬客舍也。
曇濟曰：生死之中，非其久處，譬之他舍也。
智秀曰：常解習因，非生死眷屬，為客；五陰有權棲之義，曰舍。
道生曰：既以如來無為為解，理無偏惑，譬之一子，生在所寄，謂之寄生也。
僧亮曰：思慧之明，從闇而生，曰寄；明闇雖殊，所解不異，曰一；必紹佛家，曰子也。
法瑤曰：解托陰生，曰寄；真而無二，曰一也。
曇濟曰：譬思慧也。
僧宗曰：菩薩居此陰身，乃懷常解，解是我生，義稱子也。
寶亮曰：從聞生思，稱之為子。
智秀曰：常解是一，無生滅之二，曰一子也。
道生曰：邪見是受身之本，為舍主也。非撥其解，謂如驅逐也。
僧亮曰：無明是受生之本，譬主也。思慧去之漸遠，譬驅逐也。
法瑤曰：身為其舍，邪識所造，謂之舍主。邪見誹謗，不信常住，為逐義也。
寶亮曰：解惑相違，義若驅也。是知一豪之善，必不感生死明矣。
慧朗曰：斷見與常解相違，而斷見是生死之主，故言主人驅客。
一本云其產未久。僧亮曰：思慧始生，喻之未久。堅執不舍，況之攜抱。遠之常樂，取譬他國也。
曇濟曰：聞、思二慧，相與一解，喻之攜抱也。修慧應得而未生，譬之欲向他國也。
於其中路遇惡風雨至蜂螫、毒蟲之所唼食。
道生曰：五欲如風雨，諸結如寒苦，惡友如蚊虻也。
僧亮曰：障思慧煩惱，譬之寒苦；煩惱之果，譬之唼食也。
法瑤曰：佛道長遠，修難行苦行，譬之寒苦；不免魔之所惱，譬之唼食。
僧宗曰：為邪學所抗折，譬風雨；未免煩惱吞噬善根，譬毒蟲也。
道慧記曰：生死苦果，譬寒雨；六塵惡賊，譬毒蟲也。
道生曰：懷邪嫉正，必以害加人，譬之河也。執真解而不顧險者，喻抱兒而度也。
僧亮曰：已得有為修慧，而無為修慧未得，而無常難度，譬之河也。
曇濟曰：河譬非常師教也。抱兒者，譬執思慧解也。
僧宗曰：河譬小乘國也。外國法：若有異執，乃至不共一河飲水。今譬趣他國者，事須經河，而通法大士，懷常解而求佛，亦宜權化異執也。
僧亮曰：生滅事切，急於暴流，執解不舍，乃為奇特。
僧亮曰：雖在無常之中，而能不生異見，若有誹謗法者，則沒命救之。
法瑤曰：夫護法者，必居惡世多難之處，必為所嫉。而能雖被流漂，執解不舍，爰致喪命，遂使常住之解不行於世。人法俱墜，義言母子俱沒也。
僧宗曰：邪鋒盛，遏於正說，遂使言屈當時。解不申顯，義如子沒。人被折辱，義如母沒也。
僧宗曰：善護常解之果報也。梵者，言凈，即涅盤也。天者，第一義天。
文殊師利！若有善男子至定是有為，定是無為。
僧亮曰：若未見常理，但爾無言，則不長外惡，何用分別有為、無為耶？此下出護法也。
寶亮曰：若謂如來定是生滅有為，亦得言是斷滅無為也。又曰：不應云佛一向同有為，然佛定是無為也。
曇愛曰：直案句云，勿說如來定是有為，應說定是無為也。
僧宗曰：若但體常而迷跡，非所以為解也。若能說本不乖跡，解跡不背本，乃契中道也。故言不應定說同於諸行，亦不得云一向不同。若一向不同，則傷跡也。如今未達，但自責而已也。
若正見者，應說如來至生善法故，生憐愍心故。
僧亮曰：說定是無為者，說常以化人，所謂如上護法也。生善法者，以善化人，人得善命，是故如來致有長壽之報，如八河之歸海矣。生憐愍者，慈護物命，是長壽之因。
如彼貧女在於河至不求梵天，梵天自至。
慧朗述僧宗曰：不委悉合譬，但撮取要旨，舉以為誡勸也。
文殊師利！如人遠行道生曰：此譬不說佛是有為，必以成無為義也。
僧亮曰：秉常解以求佛，譬遠行也。
法瑤曰：前譬護法者，顯揚無為，此譬隱覆有為也。始解未深，去佛懸遠，譬遠行也。
僧宗曰：請門第五段也。
道生曰：正見未濃，而邪心中起也。
僧亮曰：經離生死，常解轉微也。
寶亮曰：謂帶相修行者也。
道生曰：邪心內昏，譬臥寐也。
僧亮曰：乘惑受報，非本所期，曰寄止。流遁既久，遂失常解，說佛為無常，譬眠寐也。
曇濟曰：生死不可久處，為寄也。
智秀曰：雖有微解，惑障慧眼，暫忘所懷，如昏寐也。
道生曰：害逼身命，喻火燒室也。
僧亮曰：既生此謗，謗殃及身也。
法瑤曰：猶譬邪辨也。
曇濟曰：始覺故言卒起。
道生曰：知非己招，如從眠寤也。
僧亮曰：知禍由己招也。
寶亮曰：怪邪辨之非，曰驚；尋理不然，曰寤也。
道慧記曰：向以暫不緣，今還得解。
尋自思惟：我於今者，定死不疑。
僧亮曰：謂謗佛之罪，重不可滅。
法瑤曰：執正解，不從邪言，知必見害也。
寶亮曰：謂若從邪道，必入地獄也。
道生曰：即以慚愧為衣也。若言佛是有為，無慚愧也。曰誓不重造，譬慚愧。還說佛常，覆昔所短，喻纏身也。
曇濟曰：以護常之言纏，解常之也。
即便命終，生忉利天至展轉常生安樂之處。
曇濟曰：慚愧故生天，護常故解脫。
僧宗曰：結果報也。忉利天有卅二臣，譬表卅二相也。八十反者，八十種好也。大梵王者，梵名涅盤，王即佛。
以是緣故，文殊師利至疾成阿耨多羅三藐三菩提。
僧宗曰：舉譬誡勸也。
爾時，文殊師利法王子至具亦當覆如來有為。
僧亮曰：佛開常宗，而純陀廣之，說得其致，故嘆也。
僧宗曰：請門第六也。以火人譬，結與純陀也。
法瑤曰：非直善其能言，亦美其深解也。物謂亡身為法，未有其人，故結指純陀顯不遠。
有為、無為且共置之至如是施者，諸施中最。
僧亮曰：欲令廣上不食之義，故因催供以顯之也。
法瑤曰：上明如來無為，今因催供，以顯丈六非是無為，不同行相也。
僧宗曰：此請門第七，催供也。
寶亮曰：此下催供，第四段也。
若比丘、比丘尼至應當清凈，隨時給與。
僧亮曰：明時物凈物施，必成檀也。
如是速施，即是具足至如來正爾，當般涅盤。
僧亮曰：檀是法身種子，時物是檀種子也。多少者，上已說物，未明心地，今次說施有八種，如論文所釋。今明佛、僧定清凈心，多是持戒人，但物多少不定耳。
純陀言：文殊師利！汝今何故至即是法身，非為食身。
法瑤曰：文殊既催，恐物謂丈六全同凡人，故純陀復明，但示同耳，豈實須哉？
僧宗曰：純陀顯法身不食，乃引昔況今也。
爾時，佛告文殊師利至善入甚深大乘經典。
寶亮曰：純陀言可佛意，故述成也。
文殊師利語純陀言至亦復悅可一切眾生。
僧亮曰：愛念生於偏著，今明如來理合則可，情無偏也。皆悉悅可者，言理未顯，故復詳之也。
慧朗曰：此中遣念有三翻，此即第一，遣偏念也。
文殊師利言：如來於汝至我與仁者俱行顛倒。
慧朗曰：此第二、遣一切念也。
文殊師利！如來無有愛念至即是諸佛智慧境界。
慧朗曰：此第三、舉譬明無有相之念也。
自二人傍論以來至此，有三源：前辨常、無常義，總拂有為之跡，以顯常住妙本可請、不可請義也。第二、拂應身之跡，夫食以資身，若雖食而不食，豈身而是實耶？第三、拂應心之跡，寄悅可之，以表無念之念，故因此述成，以遣心跡。
文殊師利！譬如國王至直欲試汝諸菩薩事。
僧亮曰：鳥譬佛也，無量由旬譬觀空也，海譬生死也，龜、魚譬六道，己影譬應身，明空有兩息也。凡夫者，謂具縛者也。少智者，指二乘也。敬遺記僧宗曰：此請門第八，拂二大士跡也。
慧朗述僧宗曰：此中有兩譬，前明下不及上，以鳥譬明上能知下也，後文殊自拂跡也。
爾時，世尊從其面門至純陀聞已，悲塞默然。
僧亮曰：純陀昔愿最後設供，申述常住，言理已顯，不滅現滅，不食現食，其粗周矣。今文殊先發，然後口告也。
法瑤曰：前文殊催純陀設供，為純陀所訶，似若文殊前言為虛，是則丈六之身復都不受人施也。時會之供，便為空設，不遂素心。是故放光照文殊身，以證文殊向言不虛，故宜催也。
僧宗曰：請門第九，催供也。上來顯常拂跡既畢，物情不復滯跡也。雖食而知不食，故重放光，表跡必去也。
道慧記曰：純陀向請住，而文殊傍論，事既已竟，今放此光，以詶其意也。既不許其請住，所以因光而催供也。
慧朗述僧宗曰：從此下訖琉璃珠譬，為下根開常住因果宗也。
佛告純陀：汝所奉施至第二、第三亦復如是。
法瑤曰：欲令速設，使時會各遂素心，故三告之。
爾時，純陀聞佛語已至同聲勸佛莫般涅盤。
僧亮曰：恐一人之誠不能仰感，故憑大眾，令共請。
爾時，世尊復告純陀：莫大啼至有為之法多諸過患。
僧亮曰：非無所益，亂心迷道，非行者所宜，當觀其身，釋無益之旨也。汝身是所應，所應既不得住，應豈得住耶？
寶亮曰：雜毒者，昔教生解，因果未分，亦言雜毒。就今經而談，金剛以下，雖明解非毒，而其體與苦未相分，故亦言雜毒。
於是，純陀復白佛言至是故汝今不應啼泣。
僧亮曰：純陀重請之意，謂佛慈悲以應苦眾生，今我現苦，所以愿佛留慈應也。佛答意，以去必有益，住則無益也。諸佛法爾者，以生滅為苦，無生滅為樂，故我滅此生滅之苦也。
爾時，純陀復白佛言至覆思自惟，復生慶悅。
僧亮曰：如來現同有為也。人知有身為苦，厭苦求滅，所益弘多，所以慶悅也。
佛贊純陀：善哉！善哉至速辦所施，不宜久停。
僧亮曰：皆至是處者，現同起滅處也。皆如幻相者，令其觀空，以止悲戀之亂也。以方便力者，若諸法不空涉有，不名方便，佛心不應無著也。以佛心無著，證諸法空也。諸佛法爾者，證無著是佛果也。我今受汝食者，證方便；不食而受，蓋方便之益。
僧宗曰：此下訖品，第十段領解也。
爾時，純陀為諸眾生至從坐而去，供辦食具。
僧亮曰：善已今施，必成佛福田也。涅盤難了，若檀行成就，自當了也。
道慧記曰：純陀跡未善解設供之法，故攜文殊去也。