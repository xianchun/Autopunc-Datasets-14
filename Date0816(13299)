四分律行事钞资持记卷第一大宋余杭沙门释元照撰出家之士，禀戒为体，聚法居身。
行必据体而修，故因名随行；身必称法而动，故果号法身。
诚由发趣有宗，依因得所故也。
且夫一识元明，垢净叵得；从缘流变，彼我炽然；触物生情，随妄兴业；系诸有狱，受万类形，亿劫升沈，罔有宁息。
故我如来乘真实道，辟大慈门，将令究尽苦源，故制先除漏业。
譬夫伐树，始必刊枝，岂唯种果无依，抑使根株渐朽。
毗尼为教，厥致在兹。
伏自蕴结①中天，五宗竞演；译传东夏，四分偏弘。
虽九代相承，而六师异辙。
而我祖师示四依之像，秉一字②之权。
轸力扶颠，为如来所使③；垂慈轨物，作群生导师。
首著斯文，统被时众，莫不五乘并驾，七众俱沾。
摄僧护法之仪，横提纲要；日用④时须之务，曲尽规猷。
是故历代重之以为大训。
①蕴结，戒疏一七：蕴结西土，千有余年；译传东夏，将四百载。
行宗记：蕴结，即目结集。
济缘记一六：对西曰东，大国曰夏。
②一字，涅槃经三：善学戒律，不近破戒，见有所行随顺戒律，心生欢喜，如是能知佛法所作，善能解说，是名律师善解一字。
善学，钞三九六引作若学。
记三九一八：一字即律字，以律训法，总含大小开遮重轻，故虽博通，指归一字。
③如来所使，法华经法师品：我灭度后，能窃为一人说法华经乃至一句，当知是人则如来使，如来所遣，行如来事。
何况于大众中广为人说。
唐穆宗赞祖师词曰：代有觉人，为如来使，龙鬼皈降，天人奉事。
④摄僧日用，摄僧护法，贵知大要，故止可提纲。
日用时须，法则微隐，故须曲尽。
然则理致渊奥，讨论者鲜得其门；事类森罗，驾说①者或容遗谬。
由是研详可否，搜括古今，罄所见闻，备舒翰墨。
仰承行事之旨，题曰资持②；不违三行之宗，勒开卷轴。
良以一部统归三行，三行无越二持。
科释文言，贵深明于法相；铨量事用，使克奉于受随。
是则教行双弘，自他兼利。
首题一举，部意全彰。
但由圣智通宏，凡情寡陋。
以蠡酌海③，长嗟罔测其深；捧土塞河④，实愧不知其量。
式酬祖德，少副夙心；庶永流通⑤，冀裨万一者尔。
①驾说，法言·学行篇：天之道不在仲尼乎！
仲尼者，驾说者也。
注：驾，传也。
②资持，华严经：清净白法之所资持。
然今文意，科释钞文，资助二持之意耳。
大同荆溪辅行记之例矣。
③以蠡酌海，文选四五，东方朔答客难语曰以管窥天，以蠡测海。
注：铣曰：管，竹管也。
蠡，蚌蛤也。
汉书东方朔传注：蠡，瓠瓢也。
④捧土塞河，后汉六三，朱浮与彭宠书：此犹河滨之人，捧土以塞孟津，多见其不知量也。
孟津，黄河津渡名，在河南省孟县南。
⑤流通，孝衡记：泽从上被下，名之为流；无壅隔，名之为通也。
历观往古述作，凡五十余家，各谓指南①，俱称尽理。
然今所立，颇异昔传，故于卷首，略标五例：一曰定宗，二谓辨教，三叙引用，四明破立，五示阙疑。
①指南，黄帝与蚩尤战于涿鹿之野，蚩尤作大雾，兵士皆迷，黄帝作指南车以示四方，遂擒蚩尤。
旧说，周公所作。
周公治致太平，越裳氏重译来贡，使者迷归路。
周公锡以軿车五乘，皆为司南之制，载之以南，期年而至其国。
初、定宗者。
三藏分宗，所诠乃异。
据行则虽通兼济，在教则各有司存。
往哲未详，固多滥涉。
并广谈论学，以乱律乘。
即增辉等记①，随文结释。
涅槃四果等，并依法相广列章门②是也。
况复所引之论，多依俱舍、婆沙，盖用实宗释今假部，可谓宗骨颠倒，理味差僻，致令后锐枉费时功。
①增晖等记，增晖记，温州大觉寺希觉律师撰，凡二十卷。
②列章门，钞第一门叙律教兴下曰：心怀泥曰，而兴教矣。
于此广列义门，号之涅槃章。
钞又曰：云何为学？
为求四果故。
于此述四果章。
世或别行是也。
忝在传持，义当纠正。
故今言教则唯归律藏，语行则专据戒科。
决持犯之重轻，建僧宗之轨范，此为正本，余并旁兼。
犹恐专隅，更须明证。
戒疏大妄戒中斥古云有人依解广竖义章，动经他日，意所异也。
举宗以明，持犯为正；自余随律之经①，略知名相而已。
诸经论师自分宗体，彼尚不解律刑，此岂横知他学？
纵有前闻，亦不得述。
费时损日，徒张无益。
自宗犹困于未闻，况余经论，何由道尽？
可谓不识分量也。
须臾死去，莫浪多事等。
请考斯文，足为龟镜。
宜须反迹，勿事冰情。
①随律之经，行宗无释。
资持记二三三：五、八二戒化教所摄。
律中明者，随律之经。
今文意曰：或律中复列四谛、十二因缘、三学、八正道等名释，虽值之，唯略知其名相耳。
如广张其相，吾不为之，非所宗故。
二、辨教者。
夫教者，以诠表为功，随机为用。
虽广开户牖，而轨度无差；虽克定楷模，而摄生斯尽。
圆音随应，情虑难求；且依业疏三宗①，以示一家处判。
然教由体立，体即教源，故须约体，用分教相。
一者，实法宗②，即萨婆多部。
彼宗明体则同归色聚；随行则但防七支；形身口色，成远方便。
此即当分小乘教也。
二者，假名宗③，即今所承昙无德部。
此宗论体则强号二非④；随戒则相同十业；重缘思觉，即入犯科。
此名过分小乘教也。
三者，圆教宗，即用涅槃开会之意，决了权乘同归实道。
故考受体，乃是识藏熏种。
随行即同三聚圆修⑤；微纵妄心，即成业行。
此名终穷大乘教也。
然今四分正当假宗。
深有兼浅之能，故旁收有部；教蕴分通之义⑥，故终会圆乘。
是则大小通塞，假实浅深，一代雄诠，历然可见。
①三宗，三宗者，即有、空、中道也。
前二教限，即属小乘；后一开会，圆大乘也。
②实法宗，芝苑遗编一二五：言有部者，即十诵律主萨婆多师所计三世等法，悉有实性，故名一切有部，又号实法宗。
即婆沙、俱舍、杂心、婆多等，同其流也。
③假名宗，遗编又曰：言空宗者，即四分律主昙无德师所计五阴诸法，从众缘生，无有实性，故号空宗；但有名字，号假名宗。
④二非，业疏一六五：作戒色心为体。
由作初起，必假色心；无作后发，异于前缘，故强目之非色心耳。
济缘记：法体虽有，而非色心，无由名状，且用二非以目其体，故云强也。
⑤三聚圆修，业疏一六一六，具述三聚三佛德。
济缘记：初受，圆发三誓；随中奉持，圆修三行；成因感果，圆证三身。
问：亦通未来否？
答：业疏：由有本种熏心，故力有常，能牵后习。
济缘记：言有常者，运运不息，生生常住故。
言后习者，有其二别：一者习因，彻至未来；二者习果，即后三佛。
⑥分通之义，济缘记一六一九：假宗知权，不住方便，符通深之部意，为禀大之先容。
所以钞叙发心，为成三聚；此明随行，次对三身。
愿行相扶，彼此交映，方见圆宗深有来致。
三、引用者。
自古引文多无楷式。
或全写经论，或具录祖乘，或泛列儒书，或多援字解。
既乖钞旨，实秽真宗。
今意所存，类分三别。
初、用三藏意。
圣教繁富，未可具舒，事钞建题，撮要为本。
故下序云：自外不尽之文，必欲寻其始末，则非钞者之意。
今或申明幽隐，或雠校差违，并具引正文，仍随难注释。
自余易晓，例不广之。
二、明用祖教者。
谓疏、钞、传、录、仪、集、图、诰，部文既广，非学不知。
其或以后废前，或指广如彼，或斥夺谬妄，或和会异同。
诸余义章，例亦不举。
三、用俗书者。
庄严章句，违律刑科；赞咏外书①，如经极诫。
祖乘有用，义不徒然，或是举俗况道，或复取义助文。
岂得专事浮华，混同世论？
今或语势相涉，或借用彼文。
但撮要示之，令知所出。
及论字体，多从义训；兼复通依众典，不必专据字书。
①庄严章句赞咏外书，十诵云：庄严章句，乐世法故，如是能令正法疾灭。
又法华五：不亲近诸外道梵志、尼犍子等，及造世俗文笔、赞咏外书。
或为破邪等，佛亦开许。
善戒经：不犯者，若为论议破于邪见，若二分佛经，一分外书。
瑜伽亦尔。
又萨婆多师，十二时中，许一时学外。
又昙无德部：俗艺咒术，为防己害，兼以闲邪，开学不犯。
又智论二，叹结集罗汉曰：诵读三藏，知内外经书，诸外道家十八种大经尽亦读知，皆能论议降伏异学。
四、破立者。
慈训远流，传迷弥众。
考教义①，则纲领俱丧；逐名相，则得失互彰。
必委而攻之，则过成繁费。
苟纵而不举，则人惑多歧。
至于大义有妨，或复异计难革，但随文略指，使理有所归。
逐事争锋②，甚非今意！
①考教义，考教义者，如祖师戒体、持犯、三观、三宗等，历代沈丧，孰为提纲。
②争锋，下记一一九：锋即利刃。
世中兵斗，谓之争锋。
唇舌相攻，以图胜负，事有同焉。
五、阙疑者。
斯钞大体，词简事周。
浅识寡闻，何由尽晓？
窃恐相承传滥，或是抄写乖真，或详核未通，或检寻未获；义非臆度，例并阙如。
或但标曰未详，或且俱存众说，或拟寻文据，或俟后讲磨。
盖遵圣论推本之惩，抑凭祖教废前之例故也。
览斯五例，臧否条然。
且举大端，余广如后。
四分律删繁补阙行事钞序释序题。
四分者，五部①之别名，一宗之通号。
从文段数②，即以为目。
翻就此方，总六十卷③。
新学多昧，委引示之。
初分，二十卷。
第二分，十五卷，受戒犍度一二十九至三十三，五卷。
梵语犍度，此云法聚⑤，即篇品之名，说戒犍度二。
第三分，十四卷，安居犍度三，自恣犍度四，皮革犍度五，衣犍度六，药犍度七，迦絺那衣犍度八，拘睒弥⑥犍度九，瞻波⑦犍度十，诃责犍度十一，人犍度十二，覆藏犍度十三，遮⑧犍度十四，破僧⑨犍度十五，灭诤犍度十六，尼犍度十七，法⑩犍度十八。
①五部，五部者：昙无德部；二者，萨婆多部；三者，弥沙塞部；四者，迦叶遗部；五者，婆粗富罗部。
上依钞列。
若准戒疏，除婆粗富罗，加僧祇。
钞所以除，盖是根本部故也。
疏所以采，疑约现流布故。
②从文段数，文段即说段也，如次下引戒疏。
③总六十卷，二部戒本二十八卷，二十犍度二十五卷，二结集合一卷，调部毗尼三卷，毗尼增一三卷，合六十卷。
④八卷，比丘尼戒本，问：尼戒本卷数少者？
答：与僧同戒，但列戒本。
缘起辨相，并例省之。
⑤此云法聚，问：二部戒本，可亦名法聚耶？
答：亦得名也。
即济缘一·五：且就本律二众戒本，二十犍度皆名法聚。
准五百结集文，比丘事聚在一处，名比丘戒本；尼戒亦然。
受戒法聚在一处，名受戒犍度，乃至诸犍度亦尔。
犍度，梵言，即翻法聚。
是则一部始末，通归法聚所收。
⑥拘睒弥，五分、僧祇并云拘舍弥，西域记云憍赏弥，梵音楚夏耳。
此中说有十八事破僧，有五种犯罪人，及非时和、恶马治等相。
⑦瞻波，尔时世尊在瞻波城伽尸国，婆娑婆聚落，有异住处，客比丘来，旧比丘供给所需。
经多日后，旧谓客在此日久，已有知识，自今不须供给。
客怀嫌心，举旧比丘罪。
旧往瞻波城具白佛，佛判言：非法羯磨，不成就。
⑧遮，明遮说戒，及举罪五德等。
⑨破僧，明提婆将五百新学，往伽耶山，破僧羯磨说戒。
又广说提婆往昔因缘。
⑩法，明主客相待法、入厕法、乞食法、住阿练若法、衣服浣染法、扫除法等。
第四分，十一卷，房舍①犍度十九，杂②犍度二十五十一、二、三，共三卷。
戒疏云二十犍度，离分三分是也，五百结集③，七百结集④，调部毗尼⑤，毗尼增一⑥。
①房舍，明瓶沙以竹园施佛及僧，须达将祇园施佛僧，及定比丘上下座等相。
②杂，明剃发、剪爪、嚼杨枝、漉水、然灯、说法、道行等杂相。
③五百结集，佛入灭后，迦叶集五百罗汉往王舍城，与阿难、优婆离集三藏法门是也。
④七百结集，佛灭百年，毗舍离国，有跋阇子比丘，擅行十事，离婆多尊者集七百罗汉，再结法藏是也。
⑤调部毗尼，律中僧尼戒本，二十犍度，五百、七百结集之后，别为一篇，涉于三卷，名调部毗尼。
乃条前戒本，决释疑滞。
如前淫戒未明三道分齐、道俗成犯之相，波离一一别问，如来随问答释，使前本持犯委足等。
⑥毗尼增一，自一法次第增至十法，乃至二十二法。
谓二种谤法三种羯磨四大贼五种黄门等是也。
以法正尊者于根本部中，随己所乐，采集成文；随说止处，即为一分；凡经四番，一部方就，故号四分。
非同章疏，约义判文。
故业疏云：四分即说之断章。
戒疏云：四度传文，尽所诠相。
此据说之所至，非义判也。
二十犍度，离分三分①，可是义开耶？
问：教流此土，四律已翻，祖师何意偏宗四分？
答：此土受缘，始从四分，余部②虽翻，未闻依用。
业疏云：神州③一统，约受并诵四分之文。
今所判释，约受明随，故立一部以为宗本。
下云：今判其持犯，还约其受体。
斯意明矣！
问：有引④人法有序等文，而云四分部胜，其义云何？
答：非无此义。
必依十诵受戒，可以部劣而宗四分耶？
序明胜劣，为彰部计浅深；至第三门，始论约教判处耳。
问：且据现翻总六十卷，梵本⑤仍多，如何四度诵终一藏？
答：非谓一座名为一度。
盖取一期，不定时限，随集至处，未终且散，即为一度。
如是至四，一部方终。
五分、十诵大同于此。
唯八十诵律⑥，一夏之功，逐席为目。
随时各立，未可一概。
①离分三分，第二分以下，通有犍度，故云三分。
②余部，按不空表制集，不空三藏筑有部石戒坛，依有部而受具。
若尔，非一向不依用，但诸人不通用耳。
③神州，戒疏一·三五引河图云：昆仑东南方五千里，号曰神州。
记：物理论云：地神曰祇，大曰黄地祇，小曰神州。
是则神主其地，故得名也。
今此通解，但是震旦异名，总目一国耳。
史记：驺衍说曰：中国名曰赤县神州。
④有引，钞一·四：如萨婆多部，戒本繁略，指体未圆。
今昙无德部，人法有序，轨用多方。
记一·四一：须精简足数、别众，即人有序也。
众、别羯磨，各摄分齐，互不相通；少有增减，判归非法。
此法有序也。
⑤梵本，业疏谓于阗有本，约可百卷。
⑥八十诵律，记二·七：如来灭后，迦叶结集为八十诵律。
五师相继一百年来，并无支派。
后因诤计，遂分五宗。
律者，梵云毗尼，华言称律。
今约戒疏，统括诸文，不出三义。
初、言律者，法也。
从教为名①，断割重轻、开遮②、持犯，非法不定。
下文云：又如世法据刑约制，道法亦尔。
依根附教③，各有差降，不可乖越，故曰法也。
二、云律者，分也。
谓须商度，据量有在，若律吕④之分气也。
一年十二月，奇月属阳名律，偶月属阴名吕。
一律一吕，各分二气⑤，则二十四气。
又云：教相所诠，四字斯尽，谓犯不犯，轻与重也。
若解四字，通决无疑，是则上品持律之最。
何名为犯？
境缘具也。
何名不犯？
起对治也。
何名为轻？
因果微也。
何名为重？
反上句也。
然此四相，非律不分，持犯不滥，有同气候⑥也。
三、云律字⑦安聿，聿者，笔也。
必审教⑧验情，在笔投断。
又云处劾⑨决正，非笔不定等。
问：如上三义，何以分之？
答：三并世法，比拟取名：教诠楷定，即法义也；辨析重轻，即分义也；临事决判，即笔义也。
具含此三，故称为律。
自余翻释⑩，广在中卷⑪。
①从教为名，经诠定，论诠慧，唯律诠五七刑之教，故云。
②重轻、开遮，行宗一·四谓：一一戒下，皆具此义。
且如淫戒，入如毛头犯夷，此名重也；半坏、多分坏等，及缘差方便等，即轻也；怨逼无乐，则开也；受乐结重，遮也；离此诸过，名持；反此，名犯。
诸戒例尔。
③附教，即律文。
俗有古今五刑，道有五、七篇聚。
而必按其科条，察其浓淡，不妄加减，故云不可越。
至于据断，同依定例，故曰法也。
④若律吕，资行钞：俗中有三种律，谓阴律、应律、格律也。
简正记以应律释分宗。
今记意约阴律。
律吕者，前汉·律历志：律有十二，阳六为律，阴六为吕。
六律者：黄钟，太簇，姑洗，蕤宾，夷则，无射也。
六吕者：林钟，南吕，应钟，大吕，夹钟，中吕也。
⑤各分二气，谓正月节，正月中；乃至十二月亦尔。
节、中即二气，十二月通各有，则二十四气也。
⑥气候，五日为一候，三候为一气，六候为一月，十二月为一年。
⑦三、云律字，行宗一六·四五：律下，正合笔义。
从人从聿，象人执笔。
说文曰：聿，所以书也。
楚谓之聿，吴谓之不律，燕谓之弗，秦谓之笔。
⑧审教，行宗一六·四五：审教，谓详法制重轻；验情，谓察用意深浅。
俗中判断，落笔定刑，况今律乘，准判即决。
故云笔断。
⑨又云处劾，戒疏一·四：处劾决正，非笔不定。
笔即法家之象。
行宗：劾，胡得反，推穷罪人也。
法家象者，以法无象，假笔书示以成其形。
故释名云：笔，述也，述事而言也。
⑩自余翻释，钞一五·一或以灭翻，从功能号，终非正译是也。
⑪广在中卷，即钞一五·五随戒释相初戒法中，广说七门释是也。
删繁补阙者。
删谓能删，繁即所删；补谓能补，阙即所补。
世多不晓，故须委释。
即分为二：初、删繁者。
自古传律，情见不同。
或疏或钞，十有余家①；口相传授②，亦非一二。
凡于一事，解释多途；必备而引之，则翳于行事。
但直申正义，余并削除。
止用一言标破，如云不同前解诸说不同余义废之昔解多途等。
今以标破③之言，谓之能删，属在删字；削去诸说，并号所删，属于繁字。
上据义说，更须文证。
钞兴意云每所引用，先加覆检。
于一事之下，废立意多，诸师所存，情见繁广。
今并删略，止存文证等。
①疏或钞十有余家，道覆、慧光、洪理、昙隐、道乐、洪遵、洪渊、道云、道晖、法愿、道洪、法胜等，或钞或疏，各有撰述。
②口相传授，如法聪律师，但口传授，未制疏释。
又上诸师，可兼口传也。
③今以标破，问：诸师情见，如今钞不录者，可非所删，无标破故？
答：不尔。
准下第十门记，有对破全除二。
有标破之言者，对破删也；如钞中不录者，全除删也。
问：繁有几种？
答：略有二义①：一者，繁广。
即上所明诸师情见，删除之者。
如自然定方②、七树七间③、戒场先后④、夏中结解⑤、受日限定等⑥，并有多说；今于钞中例皆不引，即义钞、两疏所引古解者是。
二者，繁滥。
如欲词牒缘⑦，受日加乞⑧之类，今并除之，即羯磨篇云今欲克剪浮言，发扬圣旨等。
又如知钟⑨之语、说戒净口⑩、安居通聚⑪、自恣为非⑫、僧网篇中⑬广列非制、师资篇中妄行杖罚之类，即僧网云今则删其繁恶，补其遗漏等。
若依序文⑭，正存前意；今取后说，非不兼通。
纵有多述，不出于此。
①略有二义，问：繁广、繁滥何别？
答：情见广述，不足依用，则繁广也；出自臆度，倚滥圣教，即繁滥也。
②自然定方，钞四·一九：问：自然界者，为方圆耶？
答：昔云定方。
今解不然。
若界方者，四维有余，则无教可准。
今言自然界不定方圆。
③七树七间，业疏四·一七：七弓种一树，齐七树为量，相去作法，虽有异众，各不犯别。
约相步之，则有六间，六十三步。
昔云七十三步半者，错算七间也。
僧祇疏中七树六间。
犹如四分衣界，八树中间，诸师衣界止计七间，如何僧界七树非六间也？
钞四·一三：僧祇中：若城邑聚落界分不可知者，用五肘弓，七弓种一树，齐七树相去，使异众相见，不犯别众，各得成就。
准相通计，七树六间，得六十三步，不同前解七间七十三步半。
④戒场先后，业疏八·一三：先结戒场，后结大界。
若已结大界者，应解已，如前次第结之。
钞六·三：今犹有人先结大界者，此不读圣教，唯信意言。
⑤夏中结解，钞一二·三：次明夏中解界法。
人解有言破夏者此妄引圣言。
律云安居竟应解界结界者，为诸界内同受功德衣也。
各舍通结，同受，共解别结，广文如十诵。
安居不竟，解界破夏者，亦可安居不竟自恣破夏。
若夏内解界，今言：无妨。
⑥受日限定等，钞一二·三三：先后者。
若用羯磨受后，更受七日得成，随缘长短。
不同古法，唯前七日，后方羯磨。
又钞一二·四二：重受者。
昔解：一夏之中，开于三法，差此不成。
今云：得重。
但事缘如法，无问多少，一切通开。
⑦欲词牒缘，业疏五·六：所以不称病等缘者，律无文也。
称者人言，不足承用。
钞五·六：问：此欲辞中，不称佛法僧事者？
解云：称者人语，不称正本。
由羯磨中，不牒此说欲之缘。
⑧受日加乞，删补羯磨下注：佛法东流，数本羯磨，乞受日法全缺不同，皆自意言，未寻正教。
今学所宗，但依律本，本既无乞，不可妄加。
又括诸部，并无加乞。
又业疏二一·六中，具出四本羯磨，正决可否。
又钞一二·五：光师所撰羯磨，增加乞辞，举世同行今正学宗，并依律本。
⑨知钟，钞四·九：世有滥用知钟者，此非圣言。
⑩说戒净口，钞一一·二：水汤二物，但得盥掌，本无漱口之事；往往有之，自出愚叟。
⑪安居通聚，钞一二·二：若依聚落林野等，改前伽蓝住处，随名牒入。
不同昔愚皇帝聚落也。
记：不下，斥非。
彼谓通依一国一城，则处宽易护；然束约摄修，唯狭弥善。
安有畏失而通一国乎！
恐无知仿习，故须指破。
⑫自恣为非，钞一三·三：此是自言，恣他举罪；非谓自恣为恶。
此虽相显，有无知者滥行。
记：昔人应以赏劳五利，开破五戒；是任意毁犯，而立其名。
⑬僧网篇中，钞七·三四，寺别立制，多不依教。
饮酒醉乱、轻欺上下者，罚钱及米，或余货赇；或行杖罚，枷禁钳锁；或夺财帛以用供众；或苦役治地，斩伐草木，锄禾收刈；或周年苦役等。
⑭若依序文，钞第十门二·四四：诸师所存，情见繁广。
今并删略，止存文证。
问：上明所删，为律为疏？
答：自昔不明①，去取两异，今为分之。
谓本宗他部大小经论、西土此方先贤文纪、诸家钞疏，但使今钞引者，并是取文，皆属钞字。
至于诸师情见，或笔于文，或传于口，今钞不录，削除之者，并是所删，即删繁字摄。
应知删补之义，钞文前后时或有之，岂得凡见引文②，例称删补？
传迷来久，学者深须究之。
问：如戒本、缘起、广解辨相，律藏文广，今钞不引，岂非删律？
答：律是圣教，今家所宗，但可取文，岂宜删去？
一者，下文指广如律，并及大疏，何得率尔例斥为繁？
二者，钞兴意中，但云情见繁广，不云删律。
一家宗部，并无此语，如何不思，辄见轻谤？
若尔，说戒篇云今以普照、道安二师为本，余则取律诚文删补取中，岂非删律？
答：此迷语也。
彼以古师仪式有阙有繁，故凭本律删彼所繁，补彼所阙。
是则繁阙在二师之本，删补属今钞之用。
据斯以言。
弥彰上义。
问：若不删律，应即删疏？
答：但是异端③，或文或说，岂局于疏？
及乎取彼要当，还属钞取，自余不引，始号删繁。
故钞兴意中但云情见，不言疏钞也。
①自昔不明，搜玄录立九删九补，所删中摄本律、他部及大小经论等故。
②凡见引文，斥古解也。
古记见本律文广，多略不引，即谓删律，又见本宗缺文，则引他部，则谓补律，故斥之。
今记意：古师情见，今钞不录者，曰删；古师行事有阙，今钞补之，为补也。
③异端，孝经·序：嗟乎！
夫子没而微言绝，异端起而大义乖。
异端，犹言多端也，或文、疏、钞，或说口授等多故也。
二、明补阙者。
自古持律，或随己执见，或暗于教部；至于行事，未适时宜。
如尺量短长①，由旬大小②，羯磨例皆白读③，问难不取解知④，卧具谓非三衣⑤，畜长不科减量⑥，净地不立唱相⑦，七证全无请词⑧，斯类极多，例皆遗阙。
今钞约义准文，补令详备。
故下房戒，定尺量已，云：余曾游晋魏及以关辅⑨，诸方律肆，每必预筵。
至论尺斗废兴，曾未沾述。
故即补阙，反光九代印本作故即删补，然既未沾述，岂得有删？
今准古本为正。
今以往古未论之事，即为所补；钞中所引文、义、理、例，是为能补。
①尺量短长，钞一九·一九：通明尺寸分量不定者，由翻经有南北二国，三藏生处不同，故致多别，各相矛盾。
今以义约，佛在人倍人，身量同尔。
此震旦国法，尺寸随俗不同，而用律历定勘，则以姬周尺斗为定。
通古共遵，百王不易。
②由旬大小，钞六·六：明了论云：三由旬者，合角量取。
亦不知由旬大小。
智论：由旬三别：大者八十里，中者六十里，下者四十里。
准律文意，应百二十里，以下品为定。
③羯磨例皆白读，钞五四七：或复暗诵不入心府，临事致有乖违，于即对众之中，执文高唱。
如是等事，呈露久闻。
岂不以愚痴不学，自受伊责！
又五五五：问：世中时有白读羯磨，作法成否？
答：不成是定。
④问难不取解知，钞八三二：又问难之体，要唯相解。
今问汝不犯边罪不？
自非明律者，方识名知相。
自外经论杂学，必无晓了。
下一一具之，不同旧人蒙笼诵习。
⑤卧具谓非三衣，戒疏一一五九：今人衣服，皆犯通开，斯何故耶？
迷名者也。
文言作卧具故，谓如被也。
但以三衣总号，此土先无不知何物。
而广张有相，同此被敷，故即相翻，或云卧具，或云敷具。
故僧祇云：敷具者，三衣名也。
多论云：六年卧具，正三衣也。
⑥畜长不科减量，减量则不应量也。
钞二一：四分云：长衣者，长如来八指，广如来四指是也。
准前姬周尺，长一尺六寸，广八寸也。
若长广互过减，皆不结犯。
戒疏一七一：如多论云：不应量财，得须说之。
不说过限，吉罗。
有人不识，恐犯长过，取一匹绢，裂为三片，长虽应量，阔不入犯。
亦是惧罪，终陷刑网。
⑦净地不立唱相，业疏九一四：今时行事，直依羯磨单白四句，自唱自结。
欲依轨仪，白中加第二句，牒其缘本，理得成也。
济缘：彼不别立唱相，羯磨缘中牒之，故云自唱自结。
⑧七证全无请词，准受戒篇，律唯有请和尚法。
钞八一四请二师中曰：律无正文即准和尚，例通请之。
而今云七证无词者，若论二师，古师例请之。
但至七证，独出于今家，故钞八一五云：次请七证师，义须准请世多不行，但自灭法。
若论发戒功，与三师齐德，何为不请之乎！
⑨关辅，即关中三辅，左冯翊、右扶风、中京兆，共辅长安。
汉书师古注：自函谷关以西，总名关辅。
问：补阙与下文义决通，为同为异？
答：决通通先有，补阙局元无。
余如序中第五门说。
问：随机羯磨云律藏残缺，义有遗补，岂非补律？
答：正由律缺，行事不周，故引文约例，补彼羯磨。
至如律文①，仍前自缺，何尝补之？
问：轻重仪云：删补旧章，撰述事钞。
准此删补不在于律，如何不许删补章疏？
答：所删所补，多出旧章；能删能补，并见今钞。
但章疏语局。
情见言通，口授文传，理无不摄。
请详钞意，勿事迟疑。
行事者，行以运造为义，事即对理彰名②。
然事相多途，义须精简。
初、以事通善恶，此唯善事。
二、就善中简余泛善，局明戒善③。
三、约上下两卷众、共二行名作善，中卷自行名止善。
四、约诸篇细分诸事。
上卷十二篇。
标宗一篇，总劝行事。
集僧已下有五事：初、众法缘成事；二、匡众住持事；三、接物提诱事；四、检察清心事；五、静缘策修事。
中卷四篇有二事：初、专精不犯事；二、犯已能悔事。
下卷十四篇分八事：初、内外④资缘事；二、节身离染事；三、卑己谦恭事；四、外化生善事；五、待遇同法事；六、日用要业事；七、训导下众事；八、旁通异宗事。
是则一部始终所诠行相，无非三业鼓动、方便缘构而成，故云行事。
首题标此，特异群宗，本设化根源，正教诠宗骨。
反光九代，斯言不虚。
故序云⑤：显行世事，方轨来蒙者，百无一本。
此乃一家大要，遍见诸文。
凡预学宗，弥须详练。
苟迷斯旨，余复何言？
问：准下持犯⑥，事、法两分；今唯题事，则非摄法？
答：彼明⑦止、作，各摄分齐，故须两分；今望运造，无问事、法，通归事耳。
问：题云行事⑧，下云三行⑨；语音别召，同异云何？
答：行据造修，行取⑩成德；由行成行，语别义同；莫非流入行心，缘构成业也。
①至如律文，言律文本自残缺，补之何为？
今于行事有缺，故引诸文补行事耳。
②事即对理彰名，言对经论等述理，今诠事之谓也。
行宗一四二：理体湛寂，事相森罗。
冥心湛寂者，则一以贯之；驻意森罗者，则纤毫不滥。
滥，津本作混。
③局明戒善，忏篇三观、讣请道俗等并明泛善。
今约旁正，以戒为正。
记一二五例·定宗云语行，则专据戒科是也。
④内外，戒疏：食饮为内，衣服为外。
钵器通二，可知。
⑤序云，钞一二三：常恨前代诸师所流遗记，止论文疏废立，问答要钞；至于显行世事，方轨来蒙者，百无一本。
⑥下持犯，即中卷持犯篇也，事通止持、作持，法局作持，即羯磨法也。
⑦彼明，钞二六九：法唯进修方知，事但离过自摄。
故得明也。
记：上句明不通法方知者，谓作门善法，为之乃知。
下二句明局事者，谓止持门，止得明事耳。
⑧行事，行，平呼，何庚切，音衡，步趋也，为也。
记一一云：行以运造为义。
⑨三行，行，去声，胡孟切。
身所行谓之行。
⑩行取，通论云：行有大小浅深，小曰行，大曰德。
小补曰：德在内，言于心，行在外，主于行。
钞者，有二义：一、采摘义，二、包摄义。
谓于三藏正文，圣贤遗记，采拾要当，以为文体；下云撮略正文，即初义也。
彼文既广，备录则繁，故于其间略提首后，词省理足；下云包括诸意，即次义也。
至第十门，当自广说。
序有三训，随义以释。
尔雅云：东西墙谓之序。
如世墙序在堂奥之外，即喻序文冠一钞之表，此端序义也。
二、序即训叙，谓撰述始终十门例括、三行条流，使一部文义，历然不混。
此即次序义也。
三、训绪者，如缲茧得绪，则余丝可理，学者观序，则诸篇可求。
此谓由序义也。
一言标序，三释并通。
问：昔云总别两序①，其义如何？
答：首标一题，那云两序？
今所不取，略言三失。
凡言总别，共彰一事②，如持犯总别③、二衣总别④之例；今序不尔，前明制撰成文，后括诸篇大义，前后敌异，总别焉成？
若以十门不同而云别者，则总义持犯所列七门⑤，亦应是别。
戒、业二疏，各有总义，并列多门，例难亦尔。
此则全无总别之义，为失一也。
又仿经宗通别二序⑥。
且经中通序通于诸经，别则简于余典；今此钞序，为通何文，为简何典？
又以总序为发起，别序为证信者，且彼经家，通是证信，别为发起，今则反之，一何颠乱？
若言准彼得云两序者，彼以通他局此之异，经后经前⑦不同，证信使百世无疑，发起显教非徒设，科分二序，其意在兹。
考此序文，全非比拟，妄引彼例，为失二也。
且钞以十门统其大纲，又云此之十条并总束诸门等，是则十门全无别义。
不晓文旨，为失三也。
今申正解，对下三十别篇，止可通云总序。
于一序中，大分三段。
前明著述，但叙能诠之文。
中列十门，乃括诸篇之义。
文义二种，并属教收，教不徒然，指归济行，故后分三行⑧，统摄群机。
一序始终，教行斯足，略示大要，余在临文。
题下注字⑨，显上别名，容含多意。
一者，异古。
下斥古云显行世事，方轨来蒙，百无一本，今标行事，得律宗旨。
二、谓拣滥。
古师撰述，皆云四分律钞疏等，故加别目，知非余者。
三、为释疑。
疑云：宗律撰钞，但以所宗立题可矣，何必更参删繁等语？
若不注显，疑情不决故也。
中、下两卷，语别意同。
①总别两序，依节古记，增晖、义苑、会正皆为总别两序。
简正记云：古今章记，所判不同。
若依后堂、顺正等记，以总别两序为序分，标宗以下二十九篇为正宗，诸部别行一篇为劝学流通。
其理不然，广如别破。
②共彰一事，总，总别；别，别总故。
③持犯总别，随戒释相，别持犯也，各随戒不同故。
持犯方轨，名总持犯，诸戒通释故。
④二衣总别，初总分制听，总也；后依门别解，则别也。
如上等能诠文，虽有总别，所诠事但一也。
⑤所列七门，持犯方轨设七门判释诸相，犹如十门别相。
总义持犯以义门多，不可云独别序。
⑥经宗通别二序，且如法华经如是我闻，一时，佛住王舍城耆阇崛山中，与大比丘众等五事一者，所成闻法，二者，能持人，三者，闻持时，四者，闻持处，五者，闻持伴也。
或又云：六、成就，通序也，诸经通有故，又名证信序，百代无疑故。
经尔时世尊，四众围绕，供养恭敬，尊重赞叹，乃至放眉间白毫相光，照东方万八千世界等六瑞为别序，局此经故，亦名发起序，显说经发起故。
⑦经后经前，证信序，经家结集时有，故云经后。
发起序，在佛在世，非阿难序，故云经前。
记主观经疏云：证信，结集方安，名经后序。
发起，未说先有，名经前序。
⑧后分三行，即钞二四七夫宅身佛海，餐味法流，形厕僧伍，行唯三位已下也。
⑨题下注字，今记意题号注也，钞批等云注撰号，简正出二义。
有人难今记云题自解云删繁等，何须注？
救曰：异他立题，故注显其意也。
注三意中：第一显别意之义，第二显别名之义，第三为释疑之义。
京兆崇义寺①沙门释道宣撰述撰号中，本为标名，示文所出；名容相涉，别之以寺，寺或同名，拣之以处。
京兆者，即古长安城②，今之永兴军也。
自古帝王建都之地，故立此号。
京者训大，言土境之广。
兆即是众，言士庶之多。
即律师行化之境，亦即本所生地。
有云长城③，或云丹徒者，此谓祖宗之所出④，非生处也。
行状⑤云大师在京华生长⑥，足为明据。
其出世示灭，中间化事，备载行状，此不烦引。
①崇义寺，会正记：唐武德七年高祖废除，僧徒散落诸寺。
大师与师徒七人同往崇义寺，至武德九年方入终南撰述，故取所系寺以标之。
②长安城，明一统志卅四：凤翔府长安城，在府城西北九里，汉惠帝所筑。
吕渊济曰：汉称长安，言可长安子孙。
汉书曰：长安本名咸阳，汉祖初定天下，欲都洛邑，因娄敬之谏，故帝乃叹曰朕当于此长安子孙，故以名之。
③有云长城，增晖记：俗姓钱氏，湖州长城人。
④祖宗之所出，行状云：祖父是湖州长城县人，一曰丹徒也；父名申，任陈朝吏部尚书。
⑤行状，相传是李邕撰。
宋传云天宝元年灵昌太守李邕，为碑颂德，或指此乎！
⑥在京华生长，别传曰：申随陈主入长安，遂为京兆人。
大师在京华生长。
行状云：隋文帝开皇十六年四月八日而诞生。
撰述者。
通而为言，撰亦是述。
今既两标，故须别释：撰谓操觚染翰，诠次成章；述谓谦己推他，相循旧辙。
若准后批云：武德九年撰。
而戒疏批云：贞观初年。
以武德九年即改①贞观，故无所妨。
彼疏又云②：贞观四年，远观化表，于沁部山，为择律师又出钞三卷，乃承吾前本，更加润色，筋脉相通。
准此乃是重修前本。
案目录中③乃当贞观八年，即今所传之本也旧云有六卷④，又云后分⑤十二卷。
准下序云三卷摄文，文无⑥不委，则是非见矣。
①九年即改，今考干支：武德九年，丙戌；贞观元年，丁亥。
又简正记：武德十年正月一日改贞观。
准此等，今文少相违欤！
②彼疏又云，彼批云：贞观四年，远观化表，北游并晋，东达魏土。
有砺律师，当时峰岫，远依寻询，始得一月，遂即物故，抚心之痛，何可言之？
乃返泌部山中，为择律师，又出钞三卷。
已下如今所引。
③案目录中，又记主撰集录云：武德九年制，贞观四年重修，或云八年。
④旧云有六卷，节古义曰：增晖云：约纸墨次分开六卷，成十二卷。
又云：此云三卷，约初制时分，后至贞观年中重修，开为六卷，今为十二。
⑤后分，古师谓祖师后自分十二卷，而与下文违谬可知矣。
⑥文无，准后文，此二字倒矣，无文不委。
夫戒德难思，冠超众象。
为五乘之轨导，寔三宝之舟航①。
依教建修，定慧之功莫等；住持佛法，群籍于兹息唱。
释序文。
初段叹戒中，初二句标叹。
为下，释成又二：上二句举喻彰德；依下四句，对余藏显胜。
戒德即所叹之法。
难思乃能叹之词。
戒有四义：法、体、行、相。
今从总相，唯叹戒法。
所以不云难议者，以心思切近，口议疏远；思之既难，必非可议；或可句局，理必兼之。
冠下一句，显上难思之义；既超象外，无物可比，故非凡小心力所及。
冠字去呼②，谓束戴③也；冠为首饰，取高出之义。
象谓世间诸所有物。
问：轨导舟航，岂非象耶？
答：经律叹戒，举象虽多，但得少义，未可全同。
此中略举二物少喻戒功。
轨导即车辙，明其发趣也；舟航，取其运载也。
①舟航，简正记：单船曰舟，双船曰航。
②冠字去呼，钞批曰：未著曰冠，著之在首曰冠。
字汇曰：沽欢切，音官，冕弁总名，元服也。
指冕弁谓之冠，则平声；加冕弁于首，谓之冠，则去声也。
③束戴，资行：束发戴冠也。
又标宗①云是汝大师，以能轨物也；或如人足，能有所至也；或云大地，生成住持也；道品楼柱②，圣道所依也；禅定城郭，定慧所凭也；乃至③如池④，如镜，如缨络，如头，如器。
又智论中如重宝，如命⑤，如鸟翅，如船⑥等，寻之可知。
又篇聚中⑦先明戒护，具列八喻：如王子⑧，如月光，如如意珠，如王一子，如人一目，如贫资粮，如王好国，如病良药。
又戒本·序：如海无涯⑨，如宝无厌。
僧祇戒本：如猿猴锁⑩，如马辔勒。
广在经律，不复繁引。
良以戒德高广，故非一物可喻，遍举诸象，各得一端，不能全似，故云冠超也。
①标宗，钞·标宗篇三·一五以下，引大小乘经论广叹，如下楼柱等。
②楼柱，钞三·一七：如成实论曰：道品楼观，以戒为柱；禅定心城，以戒为郭。
郭，外城也。
③乃至，钞三·一八引毗婆沙云戒言尸罗，亦言行也，亦云守信，亦名为器。
尸罗言冷亦名善梦等。
④如池，钞三·一九：亦名为池，群圣所浴故。
亦名璎珞，老少中年服常好故。
亦名如镜，由戒净故，无我像现故。
又戒名为头，能见苦谛诸色，乃至知色阴等法故。
功德所依，名器也。
⑤如重宝、如命，记三·二四：举世二物，喻令护惜。
⑥如鸟翅、如船，钞三·二三引智论：又如无足欲行，无翅欲飞，无船欲度，是不可得；若无戒者，欲得好果，亦不可得。
⑦篇聚中，钞一四·六：先明戒护是违失之宗，后明篇聚名报之相。
⑧王子，绍圣位故，如王子；功德因明故，如月光；善愿成就故，如如意珠；可爱护故，如王一子；可保重故，如人一目；得慧命故，如贫资粮；具无量德故，如王好国；离众恶故，如病良药。
⑨如海无涯，戒疏二·二九：就喻有二。
初明深广无涯，性不纳秽喻。
次明能出众宝，使求无厌喻。
言戒如海者，海为众流所归，戒为众善所集，体周法界，故曰无涯。
清澄离染，性不容秽。
二、如宝喻中，宝为世重，求得无厌，欲明戒海非但清澄，兼生道品，三圣所重，故言宝也。
常行志求，无时暂息，故云无厌也。
据文，能求之怀也；从义，所求无限也。
⑩如猿猴锁，防逸故，如猿猴锁，如马辔勒。
五乘者：人、天、声闻、辟支及佛，能乘人也；五戒、十善、谛、缘、六度，所乘法也。
乘此法者，必由奉戒，故以戒法通为轨导也。
常途如此。
今别解云，如戒本中欲得生天上，若生人中者，常当护戒足，岂唯五戒①、十善耶？
然戒有四位：五、八、十、具。
若约钝根，通为世善；若论上智，俱作道基。
故善生云：五戒甚难，能为大比丘、菩萨戒而为根本。
故知四戒皆导五乘。
今此标叹，总含四位，正在具足。
问：戒疏云②：为道制戒，本非世福。
但据三乘，今云五乘者？
答：彼则专穷圣意，用显教源；此明通被两机，以彰利普。
然则三乘为语，尚乃兼权；若论双树重扶，咸归常住。
故知四戒皆导佛乘，根器不同，故分三、五，如是知之。
三宝舟航者。
三宝四种③：一体、理体，就理而论；化相一种，局据佛世；住持一位，通被三时。
功由戒力运载不绝，故如舟焉。
何以然耶？
由佛法二宝，并假僧弘；僧宝所存，非戒不立。
如标宗中顺则三宝住持，违则覆灭正法；又如华严云具足受持威仪教法，能令三宝不断等，余如后引。
或可越度凡流，入三宝位，必须受戒，以合舟喻。
文通此释，前解为正。
寔字音植，训实，训是。
①岂唯五戒，戒序中指比丘戒为人天因，岂限五、十为人天因乎？
②问戒疏云，又律五八云：为调伏贪欲、瞋恚、愚痴令尽故制戒。
③三宝四种，戒疏二·七：一、理体者：如五分法身为佛宝，灭理无为是法宝，声闻学无学功德是僧宝。
二、化相者：如释迦道王三千为佛宝，演布谛教为法宝，拘邻等五为僧宝。
三、住持者：形像塔庙为佛宝，纸素所传为法宝，戒法仪相为僧宝。
四、一体者：如常所论，唯约心体，义分三相。
又二·一二：照理边，即为觉义；体离名言，即法义；至理无滞，和合僧义。
次显胜中有二。
初对二学，明所诠行胜；下对两藏，显能诠教胜。
定慧莫等者，须约两意互明胜劣。
若望断惑证真，则慧为胜，戒但止业，定唯摄散故；若约修行次第，必戒为始，禅定智慧因之而生故。
今云建修，正从后义，故云莫等。
遗教依因①，成论捉、缚②，并同此意。
次显教中，群籍即目经、论二藏。
于兹乃指住持之事。
经论不谈，故云息唱。
谓剃染禀戒③，入道次第，以至僧中受忏安恣、结说治谏、师资上下、行住坐卧、饮食衣服，众法别行，此诸事相，佛法纪纲④，住持万代，功由于此。
唯斯律藏，委示规模，余藏非宗，故所不辨。
故善见云：毗尼藏者，佛法寿命；毗尼藏住，佛法方住。
曲论来致，备如中卷。
准上所诠，亦须两释：若诠理发智，破妄显真，则经论为胜；若轨事摄修，灭恶生善，则毗尼独尊。
故知三藏各具胜能，今望住持，故有优劣。
问：标宗所引大小经论，亦明戒律，那云息唱？
答：虽复兼明，号随经律⑤，止是略叹戒功。
至如上列住持等事，非彼所论，故得云耳。
①遗教依因，佛遗教经：依因此戒，得生诸禅定及灭苦智慧。
②成论捉缚，钞一五·五，如成实云戒如捉贼，定如缚贼，慧如杀贼等。
缚贼杀贼，必由执捉；定慧修证，则在戒功。
③禀戒，禀：音丙，受也。
书·说命：王言，惟作命。
不言，臣下罔攸禀令。
传：禀，受。
令，亦命也。
④纪纲，书经·五子之歌：乱其纪纲。
白虎通三：何谓纲纪？
纲者，张也；纪者，理也。
大者为纲，小者为纪，所以疆理上下，整齐人道也。
⑤随经律，记一·二六：经中谈律，名为随经之律。
自大师在世，偏弘斯典。
爰及四依，遗风无替。
叙弘传中，初文。
正法像法①，各一千年，末法万年。
如来定在正法，四依通于正、像。
文为二段：上明教主亲弘，下明弟子传化。
住法图赞列二十五祖，即以如来为开法大师，迦叶已下，为传法圣僧。
今此戒律，佛出方制，本其元始，故云自也。
大师者，所谓天人之师，即十号之一。
以道训人，故彰斯目。
然以师通凡小，加大简之。
是则三界独尊，九道依学，唯佛大圣，得此嘉号。
自余凡鄙，安可僭称！
故十诵云：若比丘言我是大师，说大师事法，得兰、夷罪，同大妄故。
言在世者。
娑婆五浊，所取之土也。
大千世界，所化之境也。
贤劫中②第九减劫，人寿百岁③，出世之时也。
三十成道，说三乘法，度人无量，八十唱灭。
今指五十年中行化之时，故云在世。
言偏弘者。
谓虽谈众典，然于毗尼最所留意，故篇聚云世尊处世，深达物机；凡所施为，必以威仪为主是也。
又经通余人④所说，律唯金口⑤亲宣。
大权影响⑥，但知祇奉；况余小圣，安敢措词？
又复诸经说有时限，律则通于始终。
义钞云始于鹿苑，终至鹤林⑦，随根制戒，乃有万差等。
具斯三意⑧，永异余经。
偏弘之言，想无昧矣。
爰即语词。
此明如来灭后，迦叶而下，结集传持，故云无替。
替即废也。
①正法像法，此大悲经、杂含、善见、毗婆沙等说也。
若依摩耶经、大论、贤劫经等，正法五百年，像法一千年。
或依大乘三聚忏悔经，正、像各五百年。
②贤劫中，慈恩劫章云：此住劫，称贤劫，二十中第九劫。
此界成后，有千佛出世，既多贤圣，故曰贤劫。
③人寿百岁，惠心僧都依立世经作颂曰：六万四万二万时，拘楼那含迦叶佛。
百岁释迦牟尼出。
至第十五减劫中，九百九十四佛出。
乃后住劫欲终时，楼至如来方出兴。
④经通余人，智论二：佛法有五种人说：一者，佛自口说；二者，佛弟子说；三者，仙人说；四者，诸天说；五者，化人说。
⑤金口，止观一上：诸师皆金口所记。
辅行：金口者，此是如来黄金色身口业所记。
⑥大权影响，法华文句三：影响者，往古诸佛、法身菩萨，隐其圆极，匡辅法王，如众星绕月，虽无为作，而有巨益，此名影响众。
即谓文殊、普贤等大菩萨也。
⑦鹤林，辅行一云：拘尸城阿夷罗拔提河边，树有四双，复云双树佛于中间而般涅槃，林即变白，犹如白鹤，因名鹤林。
⑧三意，三意者：第一，毗尼为主之义，第二，律局金口之义，第三，通于始终之义也。
言四依①者，凡有三种：一、人四依。
涅槃云：有四种人能护正法，为世所依。
此并大权②示声闻像，传法化人，众生所赖，四并名依。
二、行四依粪扫衣、长乞食、树下坐、腐烂药。
此四种行，入道之缘，上根利器所依止故。
三、法四依谓依法不依人，依义不依语③，依智不依识④，依了义经⑤不依不了义经。
此之四法，简辨邪正，末世所凭，故得名也。
今此所标，即人四依。
昔来但列⑥二十四祖，今意不尔。
二十四师，且据相承传法之者。
若约横论，同时弘阐，人实非一。
毱多五子，岂不明乎？
就竖而言，师子已下，岂无传教？
况复下云逮于像季，则知四依之言，兼该正、像；弘法之师，岂唯二十四人而已？
①四依，注中同会正释。
然依南本涅槃·四依品，内凡为初依，初二两果为二依，三果为三依，四果为第四依。
济缘记及通真记、钞批、简正等，并同经文。
又出北本如来性品。
②大权，盂兰盆经：或十地菩萨大人权现比丘。
智旭新疏：十地菩萨大人者，欢喜地乃至法云地，分证法身，破无明得中道，应本同流九界，广度众生。
又法华：内秘菩萨行，外现是声闻。
③依义不依语，皈敬仪：语是言说，止是张筌；义为达理，化物之道。
证解已后，绝虑杜言，法尚应舍，何况非法。
法界次第：义是中道第一义谛。
语是世间语文字章句，虚诳无实。
④依智不依识，法界次第：照了之心，名之为智。
妄想之心，名之为识。
⑤依了义经，涅槃经六：不了义经者，谓声闻乘，闻佛如来深密藏处，悉生疑怪，不知是藏，出大智海，犹如婴儿无所别知，是则名为不了义也。
了义者，名为菩萨真实智慧，随其自心无碍大智，犹如大人无所不知，是名了义。
⑥昔来但列，会正曰：今取迦叶等二十四师，是罗汉像故。
逮于像季，时转浇讹。
争锋唇舌之间，鼓论不形之事。
像季弘传，初科，明两土中。
如来中夜入灭，后夜不如，正法像法，益多乖诤，况像季乎？
如感通传天神所述：西方诤竞，大小不融，至于经卷互相投毁，及空有两宗①各分党类。
若论此方：隋唐已前②，五部未分，假实未判；是此非彼，各尚己宗，故多乖诤。
以下文中别指震旦③，故知此科通语两土。
然祖师出世，当佛灭后一千五百余年，即入像法之末，是故齐此以明讹替。
浇谓浇薄，醇味渐微；讹谓讹变，本体全失；时实不然，由人故耳。
锋即利刃。
世中兵斗，谓之争锋；唇舌相攻以图胜负，事有同焉。
鼓谓击动，论即言议。
事无形质，显是虚诤，故云不形。
①空有两宗，一义云假实二宗，一义云护法、清辩二宗。
②隋唐已前，至智首方造五部区分钞，分别五宗，判决假、实故也。
③震旦，名义集三：震旦，或曰真丹旃丹。
华严音义翻为汉地。
脂那，婆沙二音：一云支那，此云文物国，即赞美此方是衣冠文物之地也；二云指难，此云边鄙，即贬挫此方非中国也。
西域记云：摩诃至那，此曰大唐。
通释云震旦支那等，梵语转音欤。
所以震岭传教，九代闻之；拔萃①出类，智术而已。
次科，传教失中，初文。
上既通叙两土浇讹，下不别叙西方，盖非今意；但明此土，引生述作。
因前而致，故标所以。
震岭者，震是梵言之省略，岭即土境之通名，如世州郡②，多以江山川泽通而召之。
又如释相云震岭受缘，即明东夏得戒之始耳。
又僧传中，赞昙延③法师云：震岭宏标，遗教法主。
准知震岭之号，但目此方，不烦穿凿。
具云震旦，亦云真丹⑥，此翻汉地。
传教者，指弘通之人。
九代者，自后汉明帝佛法初传，至于大唐祖师出世，凡历九代。
草之出丛曰拔萃，人之超群曰出类。
语出孟子，有若叹孔子曰：出于其类，拔乎其萃，自生民已来，未有盛如孔子也。
今借用之。
事出胸襟，谓之智术。
此明前代诸师任意自裁，不凭正教。
上句彰其英敏，下句斥其师心。
①萃，秦醉切，音瘁，聚也。
简正记：穴草聚生曰萃。
中有一茎，迥出于上，故云拔萃。
②如世州郡，江，如三江、九江等。
山，如九山等。
川，三川、四川等。
泽，九泽等。
③昙延，传出续传十，而无此语，或恐在别传。
④旧云国岭，文出会正，简正、钞批、集要、增晖、义苑等皆尔。
独大钞记云：震岭者，谓此间也。
同今记意。
⑤葱岭，西域记一二：葱岭者，据赡部州中东西南北各数千里，崖岭数百重。
寒风劲烈，多出葱，故谓葱岭。
又以山崖葱翠，遂以名焉。
⑥亦云真丹，见上震旦。
欲明扬显行仪，匡摄像教，垂彝范，训末学，纽既绝之玄纲，树已颠之大表者，可得详而评之？
列失中。
凡传教之务，不出有三：一、弘扬教法，二、训诱来蒙，三、扶持颠坠。
今观前代，于此三事，曾未论之。
故下结云可得详而评之，盖言不能详评故也，是以文中科为三失。
初、扬显下二句，阙第一也。
行仪谓行事轨式。
以像末之教，不显行仪，安能久住！
匡谓正其讹驳①，摄谓持之久永。
垂下二句，阙第二也。
以后学无知，若非师范，进道无由。
彝即法也。
纽下二句，阙第三也。
玄纲大表②，并喻律乘。
纽谓接续。
既即已也。
树字上呼。
颠即是倒。
此二句举喻虽别，所显义同。
①駮，伯各切，音博，杂也。
荀子·王霸：粹而王，駮而霸。
亦作驳。
庄子·天下：其道舛驳。
成玄英疏：杂糅也。
②玄纲大表，佛法众事，多如网目，以律为纲。
表，标也，示方处者。
言律纲若绝，则以何任持佛法？
律标若颠，则谁又知其所归？
玄大，叹美词也。
岂非凭虚易以形声，轨事难为露洁者矣！
结示中。
上句蹑前智术，既无典据，故云凭虚①。
下句蹑上三事，不能详评，故曰难为。
以即用也。
形谓构其相状。
声即发其言词。
露洁，犹言显白也。
任情虚说，无教照对故易。
轨行实事，是非外彰故难。
上约虚实相对释。
次就理事释者。
有解云：上句指虚通理性，即经论之学。
下句明轨范事相，即毗尼之教。
彼引僧传：僧休法师听洪律师讲四分律三十余遍，顾诸徒曰：予听涉多矣！
至于经论，一遍入神，今听律部，逾增逾暗。
岂非理可虚求，事难通会乎！
又引战国策②云：画鬼魅者③易为巧，图犬马者难为功。
又云：淄州名恪律师亲问南山，即以此对。
未知何出。
此谓诸师谈经说理，无不精穷；考律行事，未能决白。
此释可取，故两存焉。
①凭虚，序：述邑居则有凭虚亡是之作。
张衡西京赋：凭虚公子。
薛综注：凭，依托也；虚，无也。
②战国策，六国时纵横之说也，一曰短长书，一曰国本，亦曰国事，刘向撰为三十篇，名曰战国策。
详刘向序及高诱注。
③画鬼魅者，又韩非子一一云：客有为齐王画者，齐王问曰：画孰最难者？
曰：犬马难。
孰易者？
曰：鬼魅最易。
夫犬马人所知也，旦暮罄于前，不可类之，故难。
鬼神无形者，不罄于前，故易之也。
然则前修托于律藏，指事披文而用之。
则在文信于实录①，而寄缘良有繁滥。
加以学非精博，臆说尤多，取类寡于讨论②，生常异计斯集。
次彰讲解。
斥学解中，初科又二。
初至繁滥，正叙执文。
上二句标执，下二句显过。
前修③即指前代诸师。
律藏且据本宗一部。
每有行事，必据诚文。
虽是实录，然由年代渺邈，五师捃拾，翻译失旨，抄写错漏，致有残缺不了之文。
今家则用文义决通，如下所标律文不了是也。
寄缘，犹附事也。
良即训实。
以文害事，故有繁滥。
①实录，裴骃序：不虚美，不隐恶，故曰实录。
今谓正录所载之诚文，非余伪经失译等也。
②讨论，论语·宪问：世叔讨论之。
朱注：讨，寻究也；论，讲议也。
③前修，文选三二离骚经曰：固前修以菹醢。
注，吕向曰：前修，谓前代修习道德之人也。
④各差五德，律三七，差自恣五德羯磨中，但牒一人，故古师执此不一时双牒。
今依僧祇、五分等明文，六人已上，一时双牒也。
若五人僧，宜两度差。
钞一三·九：今行事者，多有人人别差，此未通诸部。
记：以见本宗差法，单牒名故。
言：不言某甲某甲，但云个某甲，故谓不能双牒。
今不尔，六人已上，一时双牒；若五人，先差一人，而其五德远，为众，更差一人。
⑤有覆不开忏重，钞二八·一四：诸师废立，互有是非。
今括其接诱，理无滞结。
但覆与不覆，临乞时都无覆者，尽形学悔。
记：古释都无覆者，谓从犯已后，曾无一念覆心方开，有则不开。
⑥夏竟解界，钞一二·三古人云，安居不竟解界破夏等。
⑦二十八人不足数，业疏四·二六：今见讲师，但取四分二十八人是不足限，不用他部，口云律但列此二十八人，明知不列是足数也。
今家诸部通括，有六十五人，如足数篇。
⑧四人舍堕，律曰：有四种僧：一者，四人僧，除受戒、自恣、出罪，余一切羯磨应作。
若执文既四人僧中不除舍堕，似得通办。
然祖师依僧祇明文，舍堕忏悔，五人僧摄。
如集僧篇四·二二：谓受忏悔主，作白和僧，为他所量，不入僧数。
今以当宗不了，僧祇为定。
加以下，次明兼生妄计。
初句标过滥之源。
为学有二：一、须研味精详，二、必闻见广博。
既乖此二，故多虚谬。
臆下三句，出其过相。
臆即胸臆，言其任意。
尤即训甚。
取类者，或引类例有乖，或取流类不等。
随闻即用，不究可否，故云寡讨论也。
愚执毕身，不能迁善，故云生常计也。
寡即训少。
集即是聚，言其多也。
①小界立相，业疏八·二五：小界匆急，不明立相古师传用，自恣圆坐，五德在中。
说戒直立，开无众具。
及作受戒相，如熨斗柄，是中问遮。
钞·结界篇谓小界难缘开之，本欲遮诃，故不立相。
僧祇舍衣界，非是难缘，故坐处外有一寻。
彼以有难例无难，非谬乎！
②僧祇舍衣界，钞六·三六：若准僧祇，彼文云：欲舍衣者至界外，无戒场者结小界。
文云：齐僧坐处外一寻已内，于中作羯磨。
此则明文有开，但同戒场之法，非关小界。
四分戒场法中，亦云小界，可即是小界立相也？
③无衣钵，钞九·五：昔人义准四分和尚法中：若知借衣钵受戒不得者，则不得戒；不知者，得。
此乃人判，终违律文。
必敬佛言，再受依法。
④破戒和尚四句，记四·三五：一、汝知和尚破戒不？
答：不知。
佛言：得戒。
二、问：汝知彼破戒不？
答：知。
复问：汝知不合从此人受不？
答：不知。
佛言：得戒。
三、问：汝知彼破戒不？
答：知。
复问：汝知不合从彼受不？
答：知。
又问：汝知从此人受不得不？
答：不知。
佛言：得戒。
四、问如上三句，并答知。
佛言：不得。
今引例甚不应也。
⑤用僧祇加衣法，钞三·二七：四分但云三衣应受持；若疑，应舍已更受；有而不受，吉罗，而无说文。
昔有人依僧祇法者，彼护衣与四分不同，今依十诵。
⑥用解大界，律无解戒场文，古师辄用解大界及解小界法。
然大界有二同文，戒场则无；又小界无相，戒场则立。
本不相涉，何得依用？
今师翻结为解，理通文顺。
用解大界等解戒场者，业疏八·一七：若如光师前本，则以解大界者通舍戒场。
然则大界结有二同，及解之时，牒同作法。
戒场结无同字。
明知唯解大界，不在戒场。
有人用三小界解，此亦非义。
三小俱无其相，一席作法，如何类耶？
今比诸界，反结成解。
虽非律文，有比量故。
致令辨析衅戾①，轻重倍分。
众网维持，同异区别。
次科有二：上明辨罪，据别行也；下云众网，约僧事也。
衅、戾皆目于罪。
展转增多，各据一见，故曰倍分如盗僧物得重，而言犯兰；无知得提，例判为吉。
此则以重为轻。
盗畜物犯吉，而断犯夷；舍堕物贸新衣得吉，而云犯提。
此谓以轻为重也。
僧事中。
如僧网治罚、说戒、自恣、受日、忏罪诸余众务，一方②行化，立法须通。
任情则事派千差，依教则理归一揆③。
既迷教旨，义无所凭。
朋党者则同，憎嫉者故异，世途目击④，今古皆然，故云同异等。
区，亦分也。
①衅戾，衅，许慎切，音欣，去声。
左传·宣公十二年杜注：罪也。
疏：衅，是间隙之名，既有间隙，故为得罪也。
戾，音例，乖违也，罪也。
②一方，钞七·一：一方行化，立法须通。
记：一方者，通语远近传弘之处。
立法通者，举事依教，余方共遵。
曲任私情，不流于外故也。
③一揆，孟子·离娄：先圣后圣，其揆一也。
朱注：揆，度也。
④目击，谓亲见也。
庄子·田子方：仲尼见温泊雪子而不言，子路曰：欲见温泊雪子久矣，不言，何耶？
仲尼曰：若夫人者，目击而道存矣，亦不可以容声矣。
王先谦集解：目触之而知道在其身，复何所容其言说耶？
自非统教意之废兴，考诸说之虚实者，孰能辟重疑、遣通累、括部执、诠行相者欤？
三中。
因前异计，执诤纷纭，是非难定，迟疑不决，故推博学深识，方能裁断。
文中，初二句简其堪能。
上句明精穷律藏，教有废兴，偏局之者固执成诤。
下句明评量诸师，释说多异，后进未达，取舍莫从。
必具二能，方堪此任，故云自非等。
孰能下，显余人不能。
辟即开也。
重疑者，谓展转生疑。
如执夏中不得解界①，人已生疑，因又疑曰：必若解之，为成夏否？
又如执一夏三度受日，疑云：必欲重受，为失夏耶？
又如小界立相，疑云：必行受戒，为得戒否？
略举数端，以遣文相，凡此之类，随时引之。
大论疑者，事既不明，任运滋广，故云重疑。
遣犹除也。
累字去呼，谓滞碍也。
心既有疑，事即成碍。
人无不尔，故云通也。
或作罪累释者，如执夏末受日②十五限满不还成夏，又七日药③开无内宿，盗常住物④令夺取等，足使人疑，依行有罪。
必决其疑，则令离过，故云遣也。
此二句对上考诸说虚实。
括下二句，对上统教意废兴。
部执且指五部，五师情见，岳立不同。
若偏守一宗，则必成诤论。
故须统括考校异同，斟量取舍，方明行事，故云尔也。
与字平呼，即语词也。
①解界，重受、立相等并如上。
②夏末受日，前安居人，如七月九日受七日法出界，古师谓通十五日夜分有法，不还无过，若明相出非夏限，不还则成夏。
今师判为破夏。
③七日药，钞三四·三六云：七日药，口防三罪：一、防过时失受，二、防过中恶触，三者，残宿。
昔云防内宿。
注云：此无律文，以尽形为证，例知不开。
④盗常住物，钞一七·二二：有人言若盗僧物，云不成盗，便即夺取。
此未见诸部明文，若夺成重。
⑤古作四义，会正、增晖均谓辟重疑等四句为四事。
常恨前代诸师所流遗记，止论文疏废立，问答要钞。
至于显行世事，方轨来蒙者，百无一本！
次明撰集，别斥中，初科。
上二字伤叹。
前下，叙其虚费。
上二句总示所出。
遗记者，通目疏钞，如第十门具列者是。
下二句别列非相。
言止论者，贯下两句。
谓撰疏者但相废立，作钞者唯逞难问，更无他意故也。
如义钞、两疏时或引之是也。
问：此中既斥，彼那引之？
答：此明行事，故须夺破；彼演义章，不妨引用。
又古文极繁，彼唯摘要取其少分以辨是非，所以义钞题云拾毗尼义是也。
至下，斥其失宗。
行事训蒙①，毗尼宗体，于兹既失，余不足言。
今钞首题，即彰此意。
高超远古，深契佛心。
纽绝扶颠，诚在于此。
是以诸篇演布，唯存行事为宗；随处提撕，专以训蒙为意。
咨尔来学，勿负祖恩！
言世事者，谓是世中合行之事，非世俗之事也。
准下撰述一十六师，今云百无一者，泛举至多，以明至少，犹不可得，言都无所取也。
①训蒙，书·伊训：具训于蒙士。
蔡传：童蒙，始学之士。
易·蒙：匪我求童蒙，童蒙求我。
疏：蒙者，微昧暗弱之名。
时有锐怀行事，而文在义集。
或复多列游辞，而逗机未足；或单题羯磨，成相莫宣。
依文用之，不办前事。
次义集者，即诸本羯磨。
以羯磨文散在广律，并以义类集结成篇，故云文在义集。
如今随机羯磨亦称撰集，又业疏中召出羯磨人为集法者，皆可证矣。
此科文意，为遮后疑。
恐云上斥疏钞繁费乖宗，且诸本羯磨，直显行事，如何上云百无一本，无乃诬彼先贤耶？
今虽许有，还成无用。
言时有者，明其不多也。
锐怀者，美其敏利也，即目铠、谛、光、愿四师。
上标人法。
或下，指过。
初二句即光、愿二本。
光本多以义求，愿本广引缘据；词繁事隐，不济时用，故云多列等。
闲缓非要，谓之游词①。
好广者乐从，尚简者不顾，故云逗机未足。
逗犹济也。
次单题下，即铠、谛二本。
上二句斥文略。
题即书写。
彼唯出法，不辨缘成，故云莫宣，犹言不述也。
下二句明无用。
既不晓成败，加被无功，故云依文等。
故业疏·序中，总斥四本云增减繁略，互见得失等。
①游词，裴骃史记序曰：删其游辞，取其要实。
易·系辞曰诬善之人，其辞游也。
并言章碎乱，未可披检。
所以寻求者非积学不知，领会者非精炼莫悉。
总斥中。
通前疏钞及以义集，故云并也。
碎谓文无章节，乱谓义非伦序。
所以下二句，对上文碎，故难寻求；次二句，对上义乱，故难领会。
余因听采之暇，顾眄群篇。
通非属意，俱怀优劣。
斐然作命，直笔具舒。
第二，明今述作，初文为二。
初明览古。
听采暇者，在首师讲席习学之时。
顾眄者，明非正学也。
群篇，通指前代所流也。
撰集虽众，一无可取，故曰通非等。
属，音烛，训当。
非当意者，不契祖心也。
上句示无取，下句出所以。
问：劣则可尔，优何不契？
答：以群篇中优劣互见，优虽有取，劣不可存；欲得全优，未之有也。
云非属意，其义如斯。
慈训所兴，良由于此。
斐然下，次明撰述。
斐然者，文章驳杂①之貌，文出论语。
孔子在陈思鲁，乃云：吾党之小子狂简，斐然②成章。
作命即撰文。
命谓典章之异号，即目今钞也。
论语云为命，裨谌草创之③等。
正义曰：命，谓政令之词。
为即作也。
直笔者，即后批④云不事虬文。
此有三意：一、显行事故，二、被新学故，三、彰谦意故。
具谓委陈行相，舒谓演布文词。
一部之文，尽于此句。
①駮杂，不纯也。
駮亦作驳，马色不纯曰驳。
②狂简，斐然，论语·公冶长篇：子在陈曰：归与！
归与！
吾党之小子狂简，斐然成章，不知所以裁之。
朱注：狂简，志大而略于事也。
斐，文貌。
成章，言其文理成就，有可观者。
裁，割正也。
以为狂士志意高远，犹或可与进于道也，但恐其过中失正，而或陷于异端耳，故欲归而裁之也。
③草创之，论语·宪问：子曰：为命，裨谌草创之，世叔讨论之，行人子羽修饰之，东里子产润色之。
注：裨谌以下四人，皆郑大夫。
朱注：草，略也；创，造也。
谓造为草稿也。
郑国之为辞令，必更此四贤之手而成。
④后批，后批者，在下卷最末。
记四二·四五释云：直笔书者，不演义章，删除异论，离诸曲碎故。
包异部诚文，括众经随说，及西土贤圣所遗，此方先德文纪。
搜驳同异，并皆穷核。
长见必录，以辅博知；滥述必翦，用成通意。
次科，引用中为二。
先列所引文，有四句。
初句统收诸律，即五、十、祇等。
次句收大小乘经，经中谈律，名为随经之律①，故云随说。
第三收大小乘论。
第四总诸师疏、钞，及布萨仪②高僧传③师资传④寺诰⑤等。
此之四句，括尽一部引用之文。
是则贯摄两乘，囊包三藏，遗编杂集，攒聚成宗，以钞标题，义见于此。
搜下，次明取舍又二。
初二句取舍三藏。
搜谓摘取，驳即简除。
言同异者，初约本宗、他部，同异相对，以明搜驳，有四句：一、与本宗同故搜。
二、同故驳。
鱼肉正食，小教咸尔。
今钞用后废之。
三、与本宗异故搜。
四、异故驳。
僧祇三遍说欲，牒缘入欲，通夜会衣，不立势分；群部不开净地，增加羯磨。
如是等例。
①随经之律，十诵与多论均称经中谈律为随律经，与记异。
多论六，凡经中有随律经时。
又多论九：入毗尼经者，余经中诸说戒处是也。
②布萨仪，即普照、道安合撰。
③高僧传，梁高僧惠皎作。
④师资传，萨婆多师资传，僧祐撰。
⑤寺诰，灵裕撰。
⑥持衣加药，问：持衣，二衣中正依十诵。
加药义立，故四药篇三四·二八：诸部令加，不出其文。
义立。
何今指之？
答：删补羯磨受药法注：律本无口受法，准十诵及多论，制令口受。
故指之耳。
⑦局量，钞三·一六：今准萨婆多中：三衣长五肘，广三肘；若极大者，长六肘、广三肘半；若极小者，长四肘、广二肘半者，并如法。
若过，若减，成受持，以可截续故。
⑧通量，钞三·一七：五分，肘量长短不定，佛令随身分量，不必依肘。
次就他部，自明同异，亦四句：一、他部同故搜者。
二、同故驳。
三、他部异故搜。
善见三衣内穿失法，婆论缘断；杂宝藏俱卢舍五里，多论二里。
并取用之。
四、异故驳。
十诵受三十九夜，僧祇事讫。
委如别行中寻之。
长见下，取舍诸师文纪。
何以知然？
以三藏圣言，岂论短滥，义可见矣。
初二句明取者，如下诸篇所引疏钞，解释问答，多不标名。
至于僧传、寺诰等，各题本号，此明取文皆属钞摄。
辅即助也。
滥述下，明舍。
下诸篇中或直剪者，如云七树七间，如义钞废立②。
或引破者，忘成、及界不开中③安居，解界失夏等，又布萨仪中唱未受具④人、不清净者出等，出要律仪礼敬捉衣角⑤之类。
若不剪除，人情滞塞，故云成通意也。
①昔云补阙，增晖曰：搜驳至通意者，结上删补意。
言搜驳同异者，搜谓取其同，见是补阙；驳谓除其异，见是删繁也。
又指归、义苑、会正、简正等，并同。
②如义钞废立，见集僧篇，四卷一三叶。
③不开中，不开中者，今家通中、后。
④唱未受具，谓维那唱白时，外有清净大沙门入，次加唱之也。
唱有二过：索欲前自问之故；发露不清净人可亦预故。
说戒篇斥之，不出名，依今文，布萨仪耳。
⑤捉衣角，钞四一·二七：出要律仪云捉师衣角者，出在人情，世末流变也。
或繁文以显事用，或略指以类相从，或文断而以义连，或征辞而假来问。
如是始终交映，隐显互出。
次体势中。
初别列，有四句。
初句明繁者。
或作繁广释。
上卷诸篇广张行事，中卷盗戒离衣畜宝别众食等，下卷二衣四药导俗沙弥等。
或作繁累释。
如结界唱相，有场无场两种大界，并先委示，正唱复出。
受戒遮难，亦先释相，出众对众复两列之。
说戒、忏残，并前广引诸教，然后还引前文，排布仪式。
上就当篇各明。
若约别篇互望，亦有此义。
如结界篇重明集僧，又羯磨篇中，复列集僧、结界、简人、受欲等，及受戒篇还述集僧等，释相篇复明受戒具缘等。
释相对施，两出五观食法等。
如是并为显于行事，不可阙略。
即下所谓若略减取其梗概，用事恒有不足是也。
第二略指者。
初约诸篇互指，如集僧指结界在后，结界指集僧如前，说戒指白众在僧网，安居指五利如自恣，羯磨中简众、与欲并指前篇。
又各就当篇明者，如足数中指四仪别相广如别众，忏残指覆藏如后。
如此相指，遍该一部，且举一二。
类谓同流，从即训顺。
如安居竟合明迦提五利，不欲更繁，然夏竟受利，与下自恣同流相顺，故指如彼。
余皆仿此。
又释：如无场大界，已出结法；后有场大界，即指如前；乃至加三衣法，具出一法，余并例指。
受日中，出半月羯磨已，一月如前。
此释亦通，不无其义。
三、文断者。
如受欲中明说欲相，引五分、僧祇文，断已续云义评等。
下诸篇中义云义曰义详义准等，皆同此例。
四、征词者。
即推核之语，谓推核深隐，必假问端以为发起。
泛论问答，为立宾主。
宾则申疑推究，主则随义决通，欲使言议相持，教理明显。
咨请问。
假疑问。
破古问。
相并问。
推穷问。
受欲中问此律宿欲不成，及受戒中问十诵尼无重出家，何故开舍戒？
互违问。
释相问毗尼⑤殄已起，戒防未起，何言断过去非？
，盗戒问盗像供养无犯，盗经结重？
诸篇之中所有问答，不出此例。
文中一句收无不尽。
上来四句，总括一部文体大要；意使预知，至文不惑。
今更以四句助显其意：初句，繁而不费；次句，略而不阙；三、参而不乱；四、幽而不隐。
如下，通结。
如是者，指示之词。
谓上四种遍在一部，不使前后义有相违，故云始终交映。
又除显事用，不令前后文有繁复，故云隐显互出。
交亦是互，映即照也。
①古解云云，资行：节古义云：顺正云：律中文断，今师以义连。
以律辨难处但解十三难，及论作法但问遮，即律散落为文断，今师引成一处是义连。
会正云：今谓下或有引用文势断绝者，则以义而连续之。
如下畜宝戒中引曰：末利夫人施布萨钱。
佛言：听。
大师曰准义付他。
问：今师意，文断义评，不同如何？
答：文断，引之裁断也；义评，但加自意耳。
②问不称缘，钞五·六：问：此欲辞中不称佛法僧事者？
解云：称者人语，不称正本。
记：古本羯磨，欲并称缘。
恐后疑执，故此问破。
钞：问：说不称欲，法成以否？
答：成也。
由羯磨中不牒此说欲之缘。
记：称字去呼，谓对说时与前词句不相称可。
以余众别羯磨，不许落非，独此欲词，有成法义，故立此问。
古作平呼，谓不称欲缘。
且上既云不称正本，何乃反问成不？
于理不然。
通释云：准此释，今记且同古记欤。
济览云：今此通二义欤。
云不称缘之与欲法成不也。
③自言，钞四·三四：问：犯边罪等十八人，及尼中四人，为自言故不足，为体不足？
答：解者多途。
今言此等体既非僧，若僧同知，故不足数；必不知者，成足。
④戒师，钞九·一六：问：戒师作白和僧，教授无者？
答：羯磨对僧问难，先不差之，故后须和。
教授已被僧差，奉命令问，何须更和？
又在屏处，不对众问。
问：戒师不差，教授独差者？
答：教授师出众问难，不差无由辄问。
羯磨众中而问，故不须差。
⑤毗尼，钞一六·二七：问：毗尼殄已起，戒防未起，何得言断过去非耶？
答：境虽过去，非非过去。
犹是戒防未起非。
又解云：一、专精不犯，戒防未起非；二、犯已能悔，还令戒净，即除已起非。
并现行羯磨、诸务是非、导俗正仪、出家杂法，并皆揽为此宗之一见，用济新学之费功焉。
会异中。
前明引用之意，次彰撰述之体。
至于所引群部，若事若法，计非本宗，容生疑滥，兼复示之，故云并也。
初四句列相，并皆下显意。
初明羯磨，对世寡用，故曰见行①。
众法多据本宗，别法多出诸部。
今文通收他部众别之法众法中灭摈、通结净地，出五分；沙弥分衣法，出十诵。
别法如持衣、加药等，出十、祇②。
诸务言通，须收诸篇所引他宗之事。
下二句即指导俗沙弥篇中诸事。
由此二篇，多集群部，少出本宗，故别会之，寻文可见。
既并他部收归本宗，故云揽为一见等。
此宗者，若对余部，即指四分；若对诸家，即归今钞一家行事。
费功有二：一、昧教妄行，则费行功；二、文散难求，则费学功。
①见行，异本或作现行。
又简正记、钞批等牒文云并现行羯磨者。
准记释，非指诸师集撰，意云：则世所应行，如此要务，出在诸部，今并揽为此钞一见耳。
②出十、祇，问：前注但指十诵，今加祇者？
答：祇文独出药记识法，故意兼彰彼耳。
然同我者则击其大节，异说者则斥其文繁。
文繁谁所乐之？
良由事不获已！
何者？
若略减取其梗概，用事恒有不足；必横评不急之言，于钞便成所讳。
勒卷中。
初科遮异说者，或当时实有，或假设预防。
若比诸师行事义集，似伤繁细；然不达深意，故须明之。
同我异说，并指他人情见有顺违也。
如世歌曲，其和者必击物以声其节，节谓曲之大段，故云大节。
斥犹责也。
文繁谁所下，示意。
乐，好也。
获，得也。
何下，转释不已所以，初征起。
若下，正释：初明须繁；必下，显非繁。
梗概①，犹粗略也。
横评谓非理多说。
讳即避忌。
钞以撮要包含为义。
不急之言，非所宜故。
①梗概，文选五吴都赋曰：略举其梗概，而未得其要妙也。
注：向曰：梗概，大纲也。
今图度取中，务兼省约①，救急备卒，勒成三卷。
今意中。
图度者，以智斟量。
取中者，离繁略过。
务省约者，是钞正宗。
救急备卒，是今正意。
众、别行相，不可暂忘，故云急也。
事起不常，无由措手，故云卒也。
师资篇②云：故拯倒悬之急。
第十门云：庶令临机有用。
斯即急卒意也。
中字，平呼，如上释也；或可去呼，谓允当也。
是知斯典一文一句，无非要行，片无闲词。
嗟夫！
末世昏愚，志性下劣；唯夸讲说，专事唇吻；重轻篇聚，身无不为；戒定修治，曾无一念。
致令慈训，弃若朽遗；救急之言，于兹丧矣！
但恐苦轮之下，欲罢不能；圣道之中，进身无日。
有识英俊，宁不动怀？
①兼省约，省谓省略非急务之事也，约者，要约文辞也，故曰兼也。
②师资篇，钞九·一，比玄教陵迟，惠风掩扇，俗怀侮慢，道出非法。
欲令光道，焉可得乎？
故拯倒悬之急，授以安危之方等。
若思①不赡于时事，固有阙于行诠②，则略标旨趣，以广于后。
指阙中。
思即筹虑。
赡犹济也。
固即训实。
行诠即诸义解。
此明今钞专列时事，义章辨论有不济者，例皆不引，委在余文，故云于后。
上卷多指义钞，中卷多指戒疏，上、下多指业疏。
凡所指略，皆此意耳。
如篇聚中二不定七灭诤，皆先提大意已，乃云文义既广，徒劳宣释，终未穷尽，故略不述等。
释相中四违谏③戒，意亦同此。
故云略标等。
①若思，言义章辨论，不救急务，不劳引之，故阙行诠也。
②行诠，记云诸义解，即义章辨论也。
③四违谏，钞一九·三二：此违谏等戒，逮于下篇，或事希法隐，当世寡用。
终非见用，徒费抄略，并所未详出。
然一部之文，义张三位。
上卷则摄于众务，成用有仪；中卷则遵于戒体，持犯立忏；下卷则随机①要行，托事而起。
并如文具委，想无紊乱。
示所诠中。
众务谓四人已上羯磨僧事。
成谓能办。
用即举行。
遵即奉持之心。
机谓时须之急。
托事即衣药等缘。
并下，结示无阙。
紊，音问，亦乱也。
如古所传②，三卷三位，即名众、自、共三行。
今更以义判，略为三别。
初、约止、作。
上、下对事造修，名作持行；中卷守戒离过，名止持行。
二、约众、别。
上卷僧务，名众行；中、下自修，名别行。
三、约纯、杂。
上、中各局，故纯；下卷随机，故杂。
至论互相投寄③，不无相兼，且据大途，如上所判。
①随机，济缘一·一一：今本但存现行要用者，故云随机。
机则弩牙，喻其要也。
②如古所传，资行：钞批云：上卷明众法，中卷明自行，下卷明杂务要行也。
然简正、会正并云众、自、共也。
③互相投寄，如中卷忏篇，列众法、对首两忏，是自行兼众、共也；又上卷众行，明安居、师资等共行；下卷共行，明摄衣、摄食、分衣等众行之类是也。
但境事寔繁，良难科拟。
今取物类相从者，以标名首。
分篇，叙意中。
初明难判。
人为能行，事是所造，故云境事。
科谓分节，拟即度量。
今下，正分。
言物类①者，今先举示，如安居分房，释相明法、体，忏六聚中明事、理两忏，二衣分亡人物，导俗明说法仪，沙弥中出家业，及七篇中②所注法附。
若据篇题，实非该摄。
然夏中分房，同安居类，故但标安居，其余自摄。
余皆准此。
是则三十首题，并据一篇之主耳。
若尔，何以有注法附或不注者？
答：有亲疏故③。
①物类，易·系辞：方以类聚，物以群分。
物类相从，即所谓物以类聚也。
②七篇中，足数受戒安居自恣钵器僧像主客相待，皆并有法附也。
③有亲疏故，一义曰：亲故注之，所谓物类相从义也。
一义曰：疏故注之，谓足数中别众、受戒中舍戒等，并是违反本篇。
疏，远也，不注则难系属故也。
标宗显德篇第一集僧通局篇第二足数众相篇第三受欲是非篇第四通辨羯磨篇第五结界方法篇第六僧网大纲篇第七受戒缘集篇第八师资相摄篇第九说戒正仪篇第十安居策修篇第十一自恣宗要篇第十二篇聚名报篇第十三随戒释相篇第十四持犯方轨篇第十五忏六聚法篇第十六二衣总别篇第十七四药受净篇第十八钵器制听篇第十九对施兴治篇第二十头陀行仪篇第二十一僧像致敬篇第二十二讣请设则篇第二十三导俗化方篇第二十四主客相待篇第二十五	瞻病送终篇第二十六诸杂要行篇第二十七沙弥别法篇第二十八尼众别行篇第二十九诸部别行篇第三十列名中。
据从叙意之下即列篇名，则文理相贯。
然以十门生起间之，甚有不便。
古科列名①在十门之首，释云：为显诸篇是十门所括。
今谓不尔，岂有叙致于前，列名在后？
况勒卷分篇，次第有序。
今详：至于已下二十二字，合在列名之后，则使篇名接前叙意，生起冠后十门，文次义显，永无疑滥。
今文倒乱，恐是传误。
豕亥之讹②，古今皆尔。
以理为正，岂不然乎？
①古科列名，增晖曰：问：既为别序分，何以前列三十篇？
答：谓将十门照前，知有远诠之意。
又显三十篇是十门所括也。
集要等同之。
②豕亥之讹，家语一曰：卜商，卫人，字子夏。
尝返卫，见读史志者曰：晋师伐秦，三豕渡河。
子夏曰：非也，己亥耳。
问之晋史，果曰己亥，于是卫以为圣。
至于统其大纲，恐条流未委，更以十门例括，方镜晓远诠。
大段第二，诸篇大纲。
叙意中。
统大纲者，诸篇事相，皆别目故。
言条流者，总中别相，义类异故。
上二句即显前文。
但叙述作，不明义例，故云未委。
更以下，生后意。
括谓包收。
镜，明也。
远诠谓教相大旨。
将释十门，略知次第。
大圣立教，为显一乘，欲使群迷，咸归实道。
不堪受化，暂用权方。
适物随宜，凡心叵测。
然则将传遗教，必晓来源。
俾夫学有所归，行非虚造。
教兴之意，故在初明。
既达此门，粗知来旨，何因制度轻重不伦？
故次明①也。
上列二门，通论律藏。
宗部既别，教相莫融。
必有事兴，依何处断？
故有三也。
虽知用教，约体有宗。
此土受缘，并遵四分。
或于本部摄事不周，余部诚文如何取用？
故有四也。
上且据文，文容乖阙，乖须义定，阙必文通。
废立既难，须明轨式，故有五也。
已前辨教，并约能诠。
教不徒施，必诠正行。
行非一辙，须指大宗，故有六也。
上来六意，教行具彰。
教行被机，机分多异。
故七、八、九通局次明。
前之九段，机教两明，颇彰化意。
然教传此土，真伪相参，若不甄除，容生疑滥。
又斯文之作，特异前修。
元意所存，来学须晓。
故次第十委而示之。
次第相由，大略已显。
至下别释，随更明之。
①次明，即第二、制教轻重意也。
有三者，第三、对事约教判处意。
有四者，用诸部文意。
有五者，第五、文义决通意。
有六者，第六、教所诠意。
七、八、九通局者，即第七、道俗七部立教通局意。
第七通七众故是通，次二限道故是局；又第八对前局也，比后是通，二部通摄下众故；第九唯局，不通僧尼故。
如上互有通局，故云次明。
第十者，即引用正文，去滥传真科酌意。
第一，序教兴意。
第一，教兴中。
标云意者，为属于谁？
答：观前二意①，似属于佛；据下诸门②，则有相妨。
今须一概并为祖意③。
以毗尼教旨，昔世未闻；纵有所明，犹非尽理。
十门意趣，出自今师。
故以序字，属于能序。
教兴二字，即为所序。
意之一字，通指此门。
又文标十意，谓裁度之怀；前云十门，谓由之而入；后言十条，谓义类不同。
并对下诸④篇，随名不定⑤。
①前二意，即第一教兴意，第二制轻重意。
如来慈愍，故设教意并教制轻重意，并似佛意。
②下诸门，即第三已下也，或约教判处意，或用诸部文意等，皆唯祖意，非佛意，故云有妨。
③并为祖意，是暗斥古义欤？
集要曰意者，意旨，谓对彼机缘演说斯教意也云云。
问：教兴意可通三藏否？
答：今约所宗，宜局律藏。
④并对下诸，十意十门十条，并皆对下诸篇，是所括故。
⑤随名不定，谓云意，云门，云条，各随名意，亦不同故。
夫至人兴世，益物有方。
随机设教，理无虚授。
沙论云：依大慈门，说于毗尼。
通明中，初科，显意分二。
初约义通叙。
虽文在初科，而无虚之语，通含后二。
论下，引文正示。
释迦如来道成积劫，德超三圣，化于人道，示相同之。
是以且就人中，美为尊极，故曰至人。
又佛身充满，随物现形；示生唱灭，拯接群品。
今此且据娑婆所见诞育王宫，厌世修行，降魔成佛，故云兴世。
言有方者，方谓方法，即明如来权巧之智，穷尽众生差别心行。
故所立教，咸适机宜①，皆令成益，故曰无虚。
论即十住②婆沙。
彼云：修多罗依十力③等流说一、是处非处力，二、业力，三、定力，四、根力，五、欲力，六、性力，七、至处道力，八、宿命力，九、天眼力，十、漏尽力。
等流，等谓无偏，流即无择，毗尼依大慈等流说，阿毗昙依无畏等流说。
据佛施教，通有三心，约法对机，不无偏胜。
是故说法开解，偏在智力；破邪竖论，特须无畏；立制检过⑤，唯是大慈。
所以然者？
如来兴慈出现于世，欲说妙法，普令开悟。
众生顽钝，遂说三乘。
有遇法音，即登道果，故以略教⑥束其过非。
人根转劣，破略起非，复开广教，指过立制。
犹不能遵，以至三千八万无量律仪。
正法之时，尚多毁犯；况当像末，焉可胜言！
如是次第，曲就下凡，不遗微物。
自非大慈，岂至于此？
故戒疏云依大慈门，曲授秘方，偏赐内众等。
①适机宜，集解云：可发名机，相应曰宜。
法华玄义：夫教本应机，机宜不同，故部别异。
②十住，检彼无文，出大毗婆沙第一，俱舍颂疏一引之。
③十力，法界次第下云：此十通名力者，即诸佛所得如实智用，通达一切，了了分明，无能坏，无能胜，故名力也。
大菩萨亦分得此智力，但比佛小劣，没不受名。
一、是处非处力，二、业力，三、定力，四、根力，五、欲力，六、性力，七、至处道力，八、宿命力，九、天眼力，十、漏尽力。
④四无畏，法界次第下云：一、一切智无所畏，二、漏尽无所畏，三、说障道无所畏，四、说尽苦道无所畏。
⑤检过，检，制也，又检束也。
⑥略教，文曰：善护于口言，自净其志意，身莫作诸恶，此三业道净，能得如是行，是大仙人道。
故律云：世尊慈念故而为说法。
引证中，即本律增一中文。
彼云：佛在跋阇①国池水边，告诸比丘：汝谓我以何心为汝说法耶？
钞引答词，略众生二字。
①跋阇，四分律名义标释二七：婆阇国，亦云跋阇。
善见律云：跋阇者，汉言避也，或云跋阇罗，又云跋耆国。
亦云跋祇，此云金刚国，又云婆伽国。
中阿含云婆奇廋国。
二、为对外道无法自居，显佛法人尊道高，故制斯戒。
对外道中，初文。
言外道者，不受佛化，别行邪法。
多论贩卖戒云：根本六师①教十五弟子，各各受行异见。
六师各别有法，与弟子不同。
师弟通有九十六，如是相传，常有不绝。
僧祇总有九十六种②出家人，则佛道为一，外道九十五。
未详合数③，两出不同。
虽各立法，而非正道，与无不异；以无法故，空然独居，故云自也。
人尊者，位过人天故；道高者，俱能出离故。
制斯戒者，戒是圣法，制令受行，受之则圣财内备，行之则美德外彰。
出过外俗，所以尊高。
为对二字，正是佛心。
制戒之言，唯在金口。
昔来科④为结集教兴。
故此一句，极多虚诤。
①根本六师：一、数论，二、胜论，三、勒娑婆，四、若提子，五、自在，六、韦纽也。
②僧祇总有九十六种，僧祇一：若众僧中卖物，得上价，取无罪。
一切九十六种出家人边，作净、不净语，买者无罪。
又二七：布萨法者。
佛住王舍城，广说如上。
尔时有九十六种出家人，皆作布萨。
时比丘不作布萨，为世人所嫌：云何九十六种出家人皆作布萨，而沙门释子不作布萨？
问：文中九十六种皆外道见，何记主曰佛道为一耶？
答：文中云九十六种出家人皆作布萨者，言总意别也，实但九十五种也。
又言时合佛道称九十六种者，同出家人故。
又一义，允师云按彼僧祇，九十六种出家人者，皆外道也云云。
但分别功德论意，九十六种之中入佛道，彼论四：九十六部僧，释僧以为最。
九十六种道，佛道为上最。
名义集二：俱舍玄义云：学乖谛理，随自妄情，不返内觉，称为外道。
准九十六外道经，于中一道是正，即佛也，九十五皆邪。
华严、大论，九十六皆邪者，以大斥小故。
百论云：顺声闻道者，皆悉是邪。
此等论文，九十六种中，入佛道也。
③未详合数，多论九十六种，僧祇九十五种，开合也。
一义曰：九十六种中，一类后入佛家，故九十五也。
光师疏意也。
又一义云：九十六种中，有师弟同见一类，故九十五种也。
阿弥陀经通赞末文有此义。
释要钞云：师资合论，有九十六；内一道实，故云胜出九十五。
法华私志记、名义同此释。
④昔来科，增晖科曰初、佛在日随机教兴；二、灭后结集教兴；三、百年之后分部教兴云云。
搜玄、集要、义苑、会正、简正等并同。
观下律中，凡所制者，并怀异术。
故文云：若不撰结，则令外道以致余言。
引证中二。
初通指制戒证。
观下律者，即诸犍度。
据前戒本，诸俗讥言无有正法，外道无异，佛因制戒，颇符此意；然是他讥，佛意未显①，故指下文制法以明。
如说戒犍度，因诸外道八日、十四、十五三时集会，瓶沙王见已白佛，因制半月说戒。
安居犍度，因六群春夏冬三时游行，居士讥言诸外道尚三月安居，此诸释子一切时游行，因制安居。
自恣犍度，因诸比丘结安居已，作制不共语问讯，佛言：汝曹痴人，同于外道共受哑法。
衣犍度中，有比丘持木钵，佛言：不应持如是钵，此是外道法。
乃至比丘畜绣手衣，著草衣、树皮衣、叶衣、璎珞衣、皮衣、鸟毛衣、人发衣、马尾牛尾衣，露身，佛一一皆言：不应尔，此是外道法。
乃至结云：如是一切外道法，不应作。
且引一二，以息世疑，下诸犍度，其文非一，故云凡所及并怀也。
怀即佛意。
异术即外道。
①然是他讥，佛意未显，问：戒缘俗讥，与犍度中讥何异？
答：制戒虽由他讥，而未显对外道之意。
至下犍度正对外道立安居等，佛意可见也。
故下，别引结集证。
此即本律五百结集缘起之文。
以佛灭后，外道讥言①：沙门瞿昙法律若烟耳！
世尊在日，皆共学戒，而今灭后，无学戒者。
于是迦叶遂兴结集，即告众曰：我等可共论法毗尼，勿令外道以致余言。
问：今明佛意，那引结集文耶？
答：当科所明，并引佛世；文既非一，不可别举，故通指之。
然结集之文，语意彰显，故得更引展转为证。
问：结集时事，既在灭后，那证圣心？
答：结集存法，既为绝于余言；佛意本兴，信专怀于异道。
如下五例，开制往征②，亦引后文，用彰元意，此为明例，何事疑乎！
又佛始归真，便讥法灭，反知在日，对彼何疑？
①外道讥言，准律，非外道已起讥，远虑之耳。
迦叶烧舍利已，集比丘告言：我先在道，闻跋难陀语诸比丘言：长老且止，莫复愁忧啼哭，我今得自在！
摩诃罗在世时，教诃我等应作是，不应作是。
今我欲作便作，不欲作便不作。
我今可共论法毗尼，勿令外道以致余言，讥嫌沙门瞿昙法律若烟，其世尊在时，皆共学戒，而今灭后，无学戒者云云。
②开制往征，次下第二，例引结集时迦叶言者是也。
三、为对异宗故来。
宗则有其多别。
对异宗中，初科。
上句明佛意。
毗尼之教，因兹而制，故云来也。
即义钞云：如来始于鹿苑，终至鹤林，随根制戒，乃有万差。
良由众生根器不同，乐闻有异，故令圣制轻重不等，缓急有殊。
诸部轻重乃有无量，虽复不同，各称根性，皆有奉行之益。
以是义故，圣制本有五名。
又引付法藏传佛现在世，分为五部等。
若尔，义钞下文②复云无五意者？
答：此明佛在不分之意，谓随机立制，岂有五意？
故使现在但有五名，不分五别，不妨轻重缓急，即是悬被将来。
故彼云圣者之制，现无五意，但有悬记之言。
佛去世后，始有诸部分张等。
次句彰异。
言多别者，统论分部。
初则二部③创初④各集；次一百年后，上座部中分出五部⑤；又云二百年后，分十二部；四百年后，分十八部；乃至复分五百部⑥。
相传云⑦：本作宗则有其十八，后修时改为多别。
故知此语通含，非唯五部。
①大集梦㲲，戒疏一·五九引大集，有一长者，梦㲲一段，后分为五，佛告长者我灭度后有诸弟子，分五部等。
又因缘经曰，频婆毗罗王，梦一金杖斩十八段，怖而问佛，佛言我灭度后一百余年，有阿辄迦王威加赡部，时苾刍众散分十八等。
②义钞下文，义钞引现在已分、未分二文。
初，已分文者，付法藏传文如记引。
又方等云：于五部僧学何毗尼？
又复方广曰互用五部僧物等云云。
次，未分文者，又云：若依大集、文殊问等，佛在世时，全无五部。
所以不分者，具二义故。
一、教主是一，共谁诤竞而得分之？
虽佛弟子名有五人，皆是相承异世，传通化物，故言一也。
二、所被众生不相是非。
何者？
众生利根，各各自念：良由我等根器不同，致令圣制轻重有异，有何可诤，各体化意，随分修行。
以此义故，圣者之制现无五意，但有悬记之言云云。
准此，付法传及大集梦㲲各是一说，今记还会同一意。
③二部，西域记九：法王去世，人天无导，诸大罗汉亦取灭度。
时大迦叶作是思惟：承顺佛教，宜集法藏。
于是登苏迷卢山，击大犍槌，唱如是言：今王舍城将有法事，诸证果人宜时速集！
犍槌声中传迦叶教，遍至三千大千世界，得神通者闻皆集会。
是时迦叶告诸众曰：如来寂灭，世界空虚，当集法藏，用报佛恩！
今将集法，务从简静，岂恃群居，不成胜业。
其有具三明，得六神通，闻持不谬，辩才无碍，如斯上人，可应结集。
自余果学，各归其居。
于是得九百九十九人。
于是迦叶扬音曰：念哉谛听！
阿难闻持，如来称赞，集素呾缆藏；优波厘持律明究，众所知识，集毗奈耶藏；我迦叶波集阿毗达磨藏。
两三月尽，集三藏讫。
以大迦叶僧中上座，因而谓之上座部。
诸学、无学数百千人，不预大迦叶结集之众更相语曰：如来在世，同一师学，法王寂灭，简异我曹。
欲报佛恩，当集法藏。
于是凡圣咸会，愚智毕萃，复集素呾缆藏、毗奈耶藏、阿毗达磨藏、杂集藏、禁咒藏，别为五藏。
而此结集，凡圣同会，因而谓之大众部。
④剏初，二字连续读。
剏，亦作创，楚浪切，始也，初也。
⑤五部，此依戒疏、行宗记委释，具如彼中。
一百年后出五部者，一百年间，五师相继无支派，至毱多五子，分为五分：一、萨婆多，二、迦叶遗，三、弥沙塞，四、僧祇，五、昙无德。
二百年后分十二部者：萨婆多出四部，一、婆差部，二、法上部，三、贤冑部，四、六城部；又迦叶遗出二部，一、僧伽提部，二、浅摩提部；又弥沙塞出一部，中间见部是。
加僧祇、昙无德为十二部。
四百年后分十八部者：四百年后，上僧祇中出六部，一、遗迹部，二、弥沙部，三、施设部，四、毗陀部，五、施罗部，六、上施罗，此六部合上十二部，则十八部；又合根本二部，为二十部。
已上依戒疏、行宗且列之矣。
若准部执论、宗轮论、文殊问经等，名义分数，互有不同。
⑥五百部，行宗一·五七：智论但有通数，不出人法名字。
彼具云：佛法过五百岁后，各各分别，有五百部。
乃至坚著语言，闻说般若毕竟空，如刀伤心。
⑦相传云，指归云：有南山钞稿本，云宗则有其十八，后改为多别也。
且如萨婆多部，戒本繁略，指体未圆，接俗楷定于时数，御法例通于无准。
今昙无德部人法有序，轨用多方，提诱唯存生善，立教意居显约。
引证中。
既云多别，不可备陈。
略引二部以明异相，故云且如等。
所以特引此二部者，此方盛弘；假、实二解，敌对相反，于义易见。
或可部计虽多，不出空、有①。
是以下明戒体，亦出两宗耳。
两部胜劣，略列四种，今合释之。
初，戒本繁略，对下立教显约。
十诵著三衣有六戒②，内衣同上，共十二戒，则为繁也；大小便利，止有一戒，敬塔都无，此为略也。
四分敬塔③、便、唾，各随别相，具列多戒，故云显也；著衣立二，义无不收，故名约也。
或可二部广律、戒本对辨优劣，学者寻之。
二、指体未圆，对下轨用多方。
十诵色为戒体，能造、所造，二俱是色④，俱不谈心，未穷业本，故未圆也。
四分二非为体，体从心发，然限在小宗，曲从权意，别立异名。
退非是小，进不成大，密使行人，心希实道。
多方之义，其在兹焉。
故业疏云由此宗中分通大乘，业依心起，故胜前计等。
问：此句既明戒体，何以但云轨用多方？
答：此宗法相，不唯谈体。
如羯磨疏五义分通，故兹一句通含多意。
复彰今体望前虽胜，对大犹偏，但云多方，足彰部意。
故戒疏⑤云斯人博考三机，殷鉴两典，包括权实，统收名理等。
若尔，前宗何以直示？
答：彼部所立，正合小宗，定为偏计，更无他意。
故直显体，义兼随行，亦非圆故。
①不出空、有，资行：四分，空门；十诵、婆粗富罗，有门；五分，双非，归空；迦叶遗，双亦，归有。
疏云：统括律计，不出四门，所谓空、有、双非、双亦；双非入空，双亦入有，故此四门，还即二计。
②三衣有六戒，资行曰：新渡宋本，三衣有四戒，内衣十二戒，便利三戒。
③四分敬塔，敬塔出二五戒，便唾列三戒，故云多戒也。
著衣立二者，谓齐整著涅槃僧及三衣也。
齐整二戒，收十诵六相故。
四分反抄、缠、覆亦是别相，非著衣戒，故所不论。
④二俱是色，俱舍·业品颂疏明萨婆多戒体云：谓初念无表，与大种俱。
此时大种，悬造未来众多无表，故第二念所有无表，依过去大种生。
过去大种，能造无表具生等五因，名为所依。
此为所依，无表得起；无表起时，依现大种；现身大种，但能为依，非所依也。
论云：为转随转因，如轮行于地，以手地为依。
解云：过去大种名转因，转之言起，无表起故；现身大种名随转因，无表随逐大种转故，随转之因，依主释也。
以手掷轮，轮依地转；轮喻无表，手喻过去大种，地喻现身大种也。
⑤戒疏，行宗一·六：三机者，上机即四依、头陀等，中机谓百一供身、二房、二请等，下机如诸长、净地、钵器、皮革诸重物等。
自有通三机者，如三衣钵具、篇聚等制。
三、接俗楷定，对下提诱生善。
多宗五戒必须尽形，八戒唯止一日一夜，此时定也；二戒不开分受，纵有分受，得善无戒，此数定也。
四分二戒①长短并通，全分皆得；接俗之教，但存生善，故非楷定。
四、御法无准，对下人法有序。
彼宗人位虽同，不无差异。
如无和尚②得成受戒；及界内一人，四处足数③；一界之内，多处作法，互相受欲。
此人无准也。
三种羯磨④，加则弥善，减则不成，即法无准也。
文中似单明法，然御之一字，即能秉人。
对下须知二皆无序。
四分僧有四位，四人除三法，五人除二法，十人除一法，二十人通作一切，又须精简足数、别众，即人有序也。
法有八位，心念有三，对首有二，众法有三，众、别羯磨，各摄分齐，互不相通；少有增减，判归非法。
此法有序也。
上明两宗不同之相，皆是如来随机施教，浅深不等；悬鉴未来部计支分，作轻重说。
教兴之意，于兹明矣。
①四分二戒，依成论·五戒品，五戒分、全通得。
依七善律仪品，出家戒及五戒，必据尽形，不尔不成。
依八戒斋品，八戒分、全通成，又半月、一月，或半日、半夜多少通得。
又四分律，五戒亦约尽形。
但随机羯磨及事钞·导俗化方篇、业疏二，下同记，资持·随戒释相篇、表无表章等，并谓成实，五、八戒随意乐，日月长短，重受减受并得云云。
然成论八：问曰：是戒律仪二种：一、尽形，二、一日一夜。
尽形者，若比丘、优婆塞。
一日一夜者，如受八戒一日一夜。
是事云何？
答：是事无定，若一日一夜，若但一日或但一夜，若半日或半夜，随能受时得。
出家，则但应尽形。
若言我但一月，若但一岁，则不名得出家法。
五戒亦尔。
又钞批云：宾云：依成实宗，五戒、十戒要尽形受。
唯有八戒，随时长短也。
准此等文，五戒尽形，与上不同者？
答：所览不同欤。
②无和尚，钞四二·三四：十诵：无和尚人，受戒得戒，作法僧犯罪。
③四处足数，钞四二·三五：十诵：一界内，四人一时受具者，得四处展转与欲。
若一比丘一处坐足四处僧数，一处一人，作羯磨被四众者：如以材木、床榻连接四界，坐上足四处数，得被四人，一切羯磨皆如法也。
④三种羯磨，钞四二·三六：僧祇、十诵加得成就。
应作单白，白四者弥善。
减则不成。
上则通明教兴，今据当宗以辨。
次当宗中，初文。
上句指前，下句标后。
言通明者，以前三意统毗尼藏，义该群部，不局一宗。
然上三意，能、所互彰。
初就能施，必兼所被，以慈不虚发，专为劣机。
后之二种，文约所为，用显能施。
次则彰正法之尊高，后乃明教门之差别。
夫教不孤起，起必因人。
人既不同，教亦非一。
故摄诱弘济，轨用实多。
贵在得其本诠，诚难核其条绪。
所以约开制，验旨在为人；显持犯，谅意存无过。
今束一律藏，以五例分之，则教兴之意可见也。
正明中，初科。
上二句明教起由机。
人既下四句，明机别教广。
摄诱谓曲施方便；弘济谓普令获益。
轨用即一切事法，止作两行。
上句明能说之意，下句显所说之教。
贵下六句，叙今从要。
本诠谓教之大旨，对下条绪，即事之别相。
所以等者，探后二例，示本诠相开制即第二，持犯即第一。
或可此二通该五例，以一一例中并具兼故。
验谅二字，谓以智穷考。
旨意二字，即立教本怀。
谅，信也。
今下，总标。
一部之文，不过五例，以少明多，故云束也。
一、以遮性往分。
性恶则通于化、制，遮戒因过便起。
初遮性者。
毗尼所制，无出遮性。
用此二门，求一律藏，总归二意，故曰往分。
初通局中。
十不善道违理之业，体本是恶，三藏齐禁。
然毗尼中但制七支，更增篇聚，故通二教。
坏生、掘地等，本非不善；息世讥疑，制方成过，故局制教。
据文，合云：遮戒则局于制教。
文中为示遮性之义，故云因过等。
然性戒元有，无论大圣制与不制，无非结业感报三途。
遮戒不尔，佛出方制。
故经论中或名主客，或号新旧，或约违理、违事分之。
余如戒疏。
然则性戒文缓而义急。
谓随诸重戒，并有开文。
文虽是开，开实结犯。
纵成持也，持之寔难。
如淫则三时无乐，毁訾则始终慈救。
既是根本贪瞋，何能禁心无逸？
故知义存急护也。
次科，性戒中。
初句正标教意。
谓下，释成。
初二句示文缓，此收一切性戒，故云并有。
文虽下，释义急。
初明教急行难。
如下，略举两戒，显上教急。
既下二句，释上行难。
故知下，结归。
三时者，谓初入、入已、出时。
于三时中，微动乐念，还即成重。
毁訾即九十中骂戒。
慈心诲勖，虽骂无犯；微生瞋怒，亦结正科。
故曰开实结犯等。
遮戒一往制止，有益便开。
开之过兴，还复令制。
岂非为存化俗，恐坠枉坑？
大慈设教，意唯检失。
遮戒中，初明缓急。
制即是急，开即是缓。
对前性戒，义立四句：一、文缓义急，性中开也；二、文急义缓，遮中制也；三、俱急者，性中制也；四、俱缓者，遮中开也。
岂非下，正示兴意。
上明护俗。
大慈下，明制道。
道既无失，俗则生善。
一制两得，权巧在兹。
涅槃所谓息世讥嫌，即其义也。
枉坑者：枉谓邪曲；以于僧起谤，必堕邪道，永无有出，喻之若坑；或可约报，即喻苦趣。
故毗尼母论具立缓急二仪，令寻之以通望也。
引证中。
彼论①第七，明犯罪有三种：一、初犯缘②，二、因犯故制，三、重制。
于重制中，又有二种因缘：一者急，二者缓。
急谓乃至共畜生，与人同犯。
缓，即听舍道还家行淫，后若乐道，还听出家受具。
又云③：世人嫌言：云何比丘无慈心，断树生命④？
佛因制戒，是急。
为护住处⑤，开断草木，是缓。
二仪，仪谓法式。
令寻之者，出论家意。
谓前且引二戒显相，意令准此例寻诸戒，无不皆然，故云通望。
用此证前遮性二戒急缓之义，通该一切矣。
①彼论，三、重制下，彼接云：云何名缘？
修提那与本二行欲，是名缘。
云何名制？
若比丘行非梵行，乃至畜生，犯夷，是名制。
云何名重制？
毗梨祇子出家后不乐道，归家与本二行欲，即生悔心，向诸比丘说，诸比丘白佛，佛言：初入，犯夷。
②初犯缘，佛初以略戒摄一切僧，纯一清净，时转渐降，机亦容杂，遂佛成道后五年十月二十七日中后，须提那子始归本村，犯淫戒，是初犯缘。
二、因犯故制者，佛先作开无犯，不违广故；因初犯，制如上作淫事。
三、重制者，宿恶薄道，烦爱又深，佛先制与人合，遂又共非人、畜生，佛复制乃至共畜生，波罗夷，是重制也。
③又云，彼云：重制者，如尊者阐陀私作房，从王索材，王言自恣听取，即伐路中一切人所贵重树。
世人嫌言佛因是制戒。
④断树生命，无主房戒缘起。
⑤为护住处，钞二二·三二，四分若野火烧寺，听逆除中间草，若作坑堑断，若以土灭等。
二、以开制往征，教则通于二世。
次开制中。
唯据遮戒，与前为异。
标云征者，训求，训验，二义皆通。
故下文云：以世尊是一切智人故，制已更开，开已还制。
此通未来教也。
引示中，初科。
言下文者，即五百结集文。
彼明①迦叶结集已，长老富那罗重更诘问结集次第，迦叶一一答已，彼云：我尽忍可，唯除八事②，亲从佛闻，忆持不忘，佛听内宿、内煮等。
迦叶答言：实如汝所说。
世尊以谷贵故听，时世还丰，佛仍制断。
彼复言：佛是一切知见，不应制已还开，开已复制。
钞引迦叶答辞，仍易知见为智人耳。
此明时有丰、俭，不可一定，故兴此教，被及后世，即了论中时毗尼也。
①彼明，律五四：时长老富罗那，闻王舍城五百阿罗汉共集法毗尼，即与五百比丘俱往王舍城，至大迦叶所，语如是言：我闻大德与五百阿罗汉共集法毗尼，我亦欲预在其次闻法。
时大迦叶以此因缘，集比丘僧，为此比丘更问优波离，乃至集为三藏。
彼云以下如记略引。
②除八事，钞三四·一九：俭开八事。
四分：为谷米踊贵，人民饥饿，乞食难得；虽得少食，为贼持去。
佛怜愍故，开界内共食宿、内煮、自煮、自取食，僧俗二食、水陆两果并不作余食法。
若定罪者，应开八罪：内宿、内煮、自煮、恶触、不受、足食、残宿等，三波逸提、四突吉罗；义加坏生，如水陆果子，不受而食，岂令净耶？
如五分：虽我所制，于余方不为清净者，则不应用。
虽非我所制，于余方必应行者，不得不行。
此如来在世教①也。
在世教中。
五分文出第二十二卷。
上明听违佛制。
彼疏②释云：如手抟③食，此方不为善。
又如袒膊④、跣足⑤之类。
问：消文可尔，兴意如何？
答：时数迁流，丰俭不定；方隅隔越，风土不同。
立法检非，难为一概。
意使随时适变，逐处所宜。
故立未来，竖通像末；仍施现在，横被边夷。
旨在为人，义见于此。
①在世教，未来约竖而论，通三世故；现在纳横而论，亘十方故。
下云互融等，且约横、竖分现、未，而现在教通末代，未来教现通十方，故下云互融等。
②彼疏，彼疏者，法愿疏，或云法砺。
行宗云：四律皆有义疏。
③手抟，如众学，大抟遗落等，西土皆尔。
南海传云：西方食法，唯用右手；必有病故，开听畜匙。
其箸则五天所不闻。
④袒膊，即偏袒右肩。
⑤跣足，谓徒足履地也。
问：时、方名相，未知何出？
答：明了论①有时、处毗尼②。
彼云③：边地受五，得数浴洗，中国不听。
昔用三归，今时不得④；热时数洗⑤，寒时不得。
故知时、方不唯一事。
问：既曰当宗以辨，那引五分而明在世耶？
答：本律明开边方五事⑥，但文局事定，未显通收，故假彼文以申当部耳。
今世愚僧，不知教相。
破戒作恶，习俗成风。
见持戒者事与我违，便责不善随方，呵为显异。
邪多正寡，孰可言之！
法灭世衰，由来渐矣。
又东南禅讲，半夜啖粥，过午方斋；木钵纱衣，不殊外俗。
循名昧实，并谓随方。
不学愚痴，一至于此。
慎之！
①明了论，一卷，释二十二偈，佛陀多罗多造，真谛译。
②时处毗尼，本云一处毗尼，九毗尼中第八也。
明了论：一、比丘毗尼，二、比丘尼毗尼，三、二部毗尼，四、罪毗尼，五、惑毗尼，六、有愿毗尼，七、无愿毗尼，八、一处毗尼，九、一切处毗尼。
一处毗尼者，如受戒、洗浴等事；一切处毗尼者，谓一切时应共学处。
③彼云，此文出戒疏二·二二。
祖师得意释之，非论全文。
④三归，今时不得，谓今受具皆羯磨得也。
⑤热时数洗，此尚开中国，四分除热时者，春后四十五日，夏初一月。
多论：天竺热早，从三月初至五月半，听洗。
随国土早、晚热，用此限洗。
⑥边方五事，一、五人受具，二、著重革履，三、数数洗浴，四、敷羺羊皮等，五、长衣入手开十日。
然二教相融，互兼彼此。
互融中。
二教即二世教。
此有二释：前教本为未来，即兼佛世；后教本兴现在，仍通像末。
或可恐疑引用五分，故此释之。
彼此两字，即指二宗。
谓四分制已更开，即兼在世；五分虽制不用，亦兼未来。
既而彼此相兼，即知本宗自具二世；但文不显，故用彼文。
问：遮性中亦明开制，与此何别？
答：前通遮性，此唯在遮。
若是性戒，不论时处。
故了论中一切时处毗尼，谓淫盗等是也。
三、以报有强弱，教亦重听①。
就制则深防②、限分，约行则山、世不同。
第三例中。
酬因曰报。
言强、弱者，或约男女二位，对下就制也。
又男女中各分三根，对下约行也。
所以不言重轻而言听者，以重轻之言，不该约行③，故以重听通收二种。
就制即止持，约行即作持。
初中。
准戒疏深防、限分，各有通别。
制四重，防三毒，即根本防。
制种类④，防四重，名深防。
又云：过犯未穷，预加重约，禁微防著，故曰深防，如尼触犯夷等类。
等余三重⑥。
约戒⑦以论，即名别也。
若饮虫水防杀畜，手搏防打，亦号深防。
非此中意，以不对报故。
①重听，重，该轻也；听，该制。
②深防，犹曰远防也。
行宗五·六八曰：前明四重，止得名防；次明余篇，始彰深义。
③不该约行，谓若言重听，则重谓轻重，对就制也；听谓制听，对约行也。
④种类，种是四夷，类即残下诸聚。
种谓根本异，类谓枝条生，是种之类，依主释也。
⑤此即通也，此即通也者，通男女二报故。
⑥等余三重，即八事、覆藏、随举，共上摩触重，共僧四重，为尼八重。
行宗云：触、八及随，并是淫类，同对贪毒；覆是妄类，即对痴、慢。
⑦约戒，承上释也。
言摩触等后四重，约男女二戒以论，不通僧故，即名别也，对上根本，通于二报。
若饮下，因释，但显深防义耳。
下通别亦仿此。
言限分者。
指重缘①心，以为下凡限分之制。
又云：若就相论，可有修学，并是限分。
如漏失僧残、尼堕此为别也。
又如僧中辄教尼等，及尼中四独纺绩②一切不同之戒是也。
今此约报强弱，须从别论。
约行者。
山谓兰若，即上根也。
世谓聚落，即中下根也。
然上士不独居山，中下岂唯在聚？
取其大约以处分机。
初明山者，僧尼二众，通行四依：一、粪衣，二、乞食，三、树下坐，四、腐烂药。
此上根也。
尼树下坐，但非兰若。
①重缘，若约大乘制瞥尔，被上根；有部被下，须形身口；假宗被中，但齐重缘。
②四独，即僧残中戒，一、独渡河，二、独入村，三、独止宿，四、独后行。
纺绩，即单提戒也。
③古记反破，会正曰：诸家约僧尼两报释。
若然，则一众中自无强弱之报及深防限分等义。
今据一众，理必具之。
二、明世者。
衣中，根报次者制三衣①，又次者畜百一，又次者畜长，又次者被褥等重物，又次者听众宝庄严。
上准戒疏③明五开，彼云：良由众生根报不同，强弱不等，致令大圣方便开遮。
食中，开受僧、别二请，僧常、檀越送等。
处开二房，药开三种。
问：制、行二位，强弱何分？
答：制则强轻而弱重，行则强制而弱听。
①根报次者制三衣，问：十二头陀是上根所行，彼中有但三衣，今属中根者？
答：常途分三根，十二头陀皆上行也；今且以四依为上根，自余通为中下，是一往约竖次第故也。
对上粪衣，但三衣尚次。
②天须菩提，王子天须菩提，持信出家，闻说四依，心将退矣。
时阿难借王七宝房舍等，令其受用，一宿证道。
出分别功德论，今但取意引。
③上准戒疏，见戒疏一·五三。
四、以机悟为先，教门轻重致隔。
五部异执，岂不然耶？
四中。
初句明机差。
此谓佛世起教之机，非五部师也。
次句示教别，即对诸部以明轻重。
轻重言通，不出罪事。
如初篇重犯，淫制毛头，盗限满五，羯磨楷定，受法简人①之类，即此重余轻。
又开结净地，舍财②还主，接俗③生善之类；又诸部境想不同，五分不开疑想，僧祇性恶无疑想，十诵前有方便除疑想，四分除破僧淫酒不开疑想，余戒通开。
上并此轻他重。
下二句证成。
异执即是各计，非贬斥也。
问：此就当宗以辨兴意，那以五部为证耶？
答：此举群宗，为显四分。
①受法简人，十诵无和尚，善见黄门和尚，伽论白衣和尚，多论有发、无钵、无衣等，皆得戒，云云。
四分，通不开也。
②舍财，本宗还主是轻，他宗不还主是重。
③接俗，十诵不许五、八分受、重受，重；四分长短互通，全分并得，轻。
五、以事法相对①。
法唯楷式，乖旨则事不成。
事通情性②，故随境制其得失。
或托三性之缘，或随世讥而起。
五中。
初句通标。
事谓止持门一切诸戒，如淫盗等。
法即作持门一切制法，如结、说、安、恣、衣药受净，及余一切众、别羯磨。
法下，别释。
初二句明制法意。
上列诸法，通制一化，行必有方，违则获罪。
如诸羯磨，并托缘成，必须四准③评量，七非④检校，故曰法唯等。
事下四句，出制事意。
情谓有情，性即三性；性因情起，故云情性；然以情变不常，随缘无量，故令圣制教等尘沙。
事托境生，故云随境。
有犯不犯，故云得失。
①事法相对，钞批云：如三衣一钵是事，如法受持是法。
与今记少异也。
②事通情性，通释：意云所防罪事，通起情之三性，纵虽好心，违律科则通成犯故。
故下，叙意。
谓化教说理，但约心判罪福；律教本事，非但问心，亦随境事判其得失。
纵虽心善，事违律制，或成犯故，如好心互用等。
上来一节，漫述愚案，与记少异。
③四准，法、事、人、界，诸羯磨通缘故。
④七非，一、非法非毗尼，二、非法别众，三、非法和合众，四、如法别众，五、法相似别众，六、法相似和合众，七、诃不止羯磨。
又有义立七非，则人、法、事，经单三、复三、具足一，成七非。
均见随机羯磨卷上。
或托下，释上随制。
三性犯戒，广如中卷篇聚名报及戒疏中①，今依疏文略引示之。
彼云：托善缘以兴教者，如坐禅、读诵、讲导、开悟，必以正命居怀，制伏烦恼，此名善法。
方希名利，邪命自居，相虽是善，反成贪毒。
坏心障道，勿过于此，是故大圣兴教防之。
此通遮、性。
性如慈心断命，好心互用三宝等。
遮如乞衣过受、劝增等类。
言不善缘以兴教者，如十恶等，体是不善，能广三途，增恼障道，故圣因过制教防之。
言托无记以兴教者，如草、土等，体虽无记，数作不已，外彰讥丑，内增心乱，故制防约，作者犯堕。
余广如后。
言世讥者，即诸戒缘，多因俗讥起过方制。
一往以分，则上句通遮、性，下句唯局遮。
然性戒缘起，亦兼世讥，故此二句不可偏判，思之可知。
如上五例，三、四约机，为显于教；余三就教，非不对机。
又前二局就止持，后三通于止、作。
①戒疏中，见戒疏五·六。
②古多错解，会正曰事法者，事则所被，法则能被云云。
且略引诸条，薄知方诣。
总撮包举者，莫非拯接凡庸，心怀泥曰而兴教矣！
总意中。
初文为二。
上二句结前，总下，示意。
大毗尼藏，兴意极多，五例统收，大要略尽，望其别条，实为未备，故云且略等。
薄知言可取解。
方诣明有所归。
方谓方所，诣即至诣。
统一律之始终，故云总撮。
指一意以该摄，故云包举。
拯，拔也。
凡庸者，若据所化，实通诸趣；若取可度，别在人中。
三归五戒，余道俱沾；具足律仪，唯人可受；必约通、别两意释之。
然此所明，乃是如来出世大意，语该三藏，义涉五乘，且就所宗，故为律意耳。
泥曰，或云泥洹涅槃等，西音之转。
小远疏①中，翻之为灭②；智论涅名为出，槃名为趣，言永出诸趣。
疏就所证之理，论约能证之智。
古记至此③，广列义章。
今意不存，如前已示。
然须略举以遣文相。
诸小乘论，通明二种涅槃。
谓二乘之人，见、思永尽，真空极证，报质未亡，故名有余依也。
及乎化火焚身，身、智俱灭，同太虚空，故名无余依也。
若约大教，即指常住不生灭性为大涅槃。
今文泥曰，须通两释。
若就权宗，即指前二；若取开会，须归后一④。
扶律谈常，即其意也。
下文调三毒求四果等，并同此释⑤。
①小远疏，资行钞曰：庐山慧远云大远，净影寺慧远云小远。
小远者，北远也。
北远作涅槃经疏。
②灭，无生死一切患累，故名为灭；即依灭会真理，故云所证理。
见刊定记二。
③古记至此，上五例中定宗云：即增晖等记随文结释涅槃四果等，并依法相，广列章门是也。
有云增晖等于是广张涅槃名相，号涅槃章，又于次科为求四果，故文广叙四果名相，号之四果章。
次科记破斥者是也。
④须归后一，涅槃云，二乘之人，未来毕竟归于涅槃，如流归海。
即指大涅槃也。
⑤并同此释，意曰调三毒求四果等文，亦通二教文。
且约权宗，故云求四果；若依开会，一佛乘而无余乘。
律后序施一切众生，皆共成佛道之文亦同。
故文云：世尊何故制增戒学？
为调三毒故。
云何为学？
为求四果故。
引证中两段，并本律增三中文。
初段①三句。
上二句即孔雀冠②婆罗门问阿难之语。
下一句即阿难答词。
增戒学者，出世正道增上胜法③，非谓渐制而言增也。
云何下二句，即引后段④。
上句即佛问诸比丘语。
为字平呼。
下句是比丘答词彼具云云何增戒、增心、增慧学？
学此三学，得须陀洹乃至阿罗汉等。
文中束之。
所引二文，辞理无异；但上约所断，下据所证耳。
①初段，两段并见律五十八卷。
彼求四果段在前，虽后亦说四果断证之相，今所引与前段文相应。
②孔雀冠，名义标释三八：彼以孔雀尾为冠，因而名之孔雀冠婆罗门。
西域记云：外道服饰，纷杂异制，或衣孔雀羽尾③增上胜法，瑜伽论等，直名增上戒学增上心学增上慧学。
④后段，彼云：尔时有众多比丘往世尊所白世尊言：云何为学？
佛告诸比丘：学于戒故言学。
云何学戒？
增戒学，增心学，增慧学，是故言学。
钞所引文在此文后，故云后段。
问：戒止业非，那云调毒及求果耶？
答：如戒疏说①，寻之可解。
古记于此②广谈断、证，紊乱学宗。
戒疏委斥，如前具引。
又云：今所学者，正为求此四果，以斯宗正属声闻乘，故谈至此以为极矣。
昔尝听习，每临此语，不胜痛咽。
可谓屈抑祖乘，聋瞽来学。
受戒篇③明上品发心。
沙弥篇④说出家学本。
篇聚⑤所引胜鬘、智论，并以毗尼即摩诃衍。
羯磨疏⑥中圆教出体，即同三聚；终归大乘，域心⑦于处。
何得不思，致亏发足？
如是等文，云何销释？
致使一家教门，宗骨俱丧。
后贤有识，深须镜诸！
①如戒疏说，疏五·五五圣人制戒，非唯止恶，元为开道，是本意也，又一·一一大圣降临，创开化本；将欲拯拔诸有，同登彼岸。
为道制戒，本非世福等。
②古记于此，上所谓增晖·四果章，及会正又于此广张见修二道，明能所断证是也。
③受戒篇，钞八·二五：云何上品？
若言我今发心受戒，为成三聚戒故，趣三解脱门，正求泥洹果；又以此法引导众生，令至涅槃，令法久住。
④沙弥篇，彼列七门，广明出俗本意，并引大乘经论，演菩萨大行。
⑤篇聚，钞一四·四八：原夫大小二乘，理无分隔。
对机设药，除病为先。
胜鬘经说：毗尼者，即大乘学。
智论云：八十部者，即尸波罗蜜。
⑥羯磨疏，疏一六·一六云是故行人，常思此行，即摄律仪，用为法佛清净心也。
以妄覆真，不令明净，故须修显，名法身佛。
以妄覆真，绝于智用；故勤观察，大智由生，即摄善法，名报身佛。
以妄覆真，妄缘憎爱，故有彼我生死轮转；今返妄源，知生心起，不妄违恼，将护前生，是则名为摄众生戒。
生通无量，心护亦尔，能熏藏本，为化身佛。
随彼心起，无往不应，犹如水月，任机大小等。
一六·一三云欲了妄情，须知妄业。
故作法受，还熏妄心，于本藏识成善种子，此戒体也等。
⑦域心，业疏一六·二二：今识前缘，终归大乘，故须域心于处矣。
济缘：识前缘者，尘沙万境，无边制法，无始颠倒，迷为外物，故受轮转。
今知唯识，无有外尘，故正受时，遍缘法界，勇发三誓，翻昔三障，由心业力，结成种子，目为戒体。
应知能缘所缘、能发所发、能熏所熏，无非心性。
心无边故，体亦无边；心无尽故，戒亦无尽；当知即是发菩提心，修大慈行，求无上果，此名实道。
此即行人域心之处。
域心，觉恩寺云：域者，境义也。
谓大乘极处，为所托境，令心住也。
天台云域怀三由旬化城，此意也。
下诸门中，所述制意，止随前事。
令后进①者，寻条知本②焉。
结指中。
上三句指下篇别事，下二句示此中总意。
下诸门者，即三十篇。
所以不言篇者，以一一篇中随诸别事，各有制意。
今此遍指篇中别科，故云诸门耳。
下总结云此之十条并总束诸门，岂非指下诸篇耶？
寻条知本者。
条即前事，是别相故；本谓今文，示总义故。
①后进，论语·先进篇，朱注：后进，犹言后辈。
②寻条知本，钞批云：谓下三十篇是枝条，此教兴一门是本。
若寻下三十门之枝条，不识其意者，须寻此门，则识根本制意也。
③有云后九，会正云：下诸门，即下九门也。
大钞记、简正、钞批等，并指下三十篇云云。
四分律行事钞资持记卷第一四分律行事钞资持记卷第二宋余杭沙门元照撰记第二①，制教轻重意。
第二门，初标举者。
教兴大意，如上已明。
然其罪事重轻不同，欲本大圣裁量②之意，故次明之。
①第二，问：上钞一·四八曰以机悟为先，教门轻重致隔，与此何别？
答：上由机悟异，轻重制兴，故属教兴，今明于轻重教裁量之意，故不同也。
②大圣裁量，言佛制但可一也，何以彼为轻，以此为重乎？
今欲原佛意也。
轻重两意，裁断寔难。
何者？
原彼能施之教，教主穷机之人，又推此所为之人，人唯应药之器。
所以药病相扣，利润无方。
岂可以情断，宁复言论测也？
正明中，初科。
前二句标难，上句指佛心，下句即祖意。
何下，释难裁所以，初征。
原下释：上二句约人推教，则教密难裁①；又下就教推机，而机差②叵究。
原，亦推也③。
穷，即极也。
众生性欲，唯佛穷尽，随宜授道，毫厘不差，既出圣谋，故非凡测。
若取偶对，上句对下，合云识病之人；下句对上，合云受法之器。
法喻互举，语简义彰。
所以下，双结。
扣音口，亦去呼，击也。
方谓方所。
如来立法，量同空界，群生万类，无不沾益，故其所利，不在一隅，故曰无方。
既其无方，则非思议所能及，故云岂可等。
①教密难裁，智论曰：佛三密，余人不知。
天台文句云：唯佛自知为密。
②机差，以何等教被此机耶？
根机多别，难了堪否也。
③原，亦推也，亦下又推此所为之推也。
虽然，重核其远标，实被于来裔。
在文自显，何假证成？
今序斯大略，所为有七。
次科。
虽然者，与夺未决之语。
对前乍览，故云重核。
前约当机，故难裁断；今取被后，故言自显。
远标即律教。
教以指道，喻之如标；超诸世典，命之云远。
裔谓衣裾，取其末下，以比后学。
在文者，即下七例，并见律中。
凡论教义，或无明文，须引证据，律文既显，故不假证。
示现总相，故云大略。
一、兴厌渐顿；二、结正业科；三、报果不同；四、摄趣优劣；五、起情虚实；六、开制互立；七、约行彰异，如喧静二仪也。
别列中。
初例。
准业疏中，明受舍渐顿。
先五次十后具，名渐。
径受具足，三戒俱得，名顿。
舍具戒，作沙弥，舍具、十，作优婆塞，名渐。
直作白衣名顿。
今约持犯篇中不学无知渐顿释之。
戒疏云：行违本受，厌而不学，故名止犯。
不学具渐、顿③，起心有通、局。
无知唯局渐，缘境不了犯。
不学罪④，渐中随境结，故轻；顿则一切犯，故重。
二、结正业科。
即篇聚之罪，各从种类，并约七支业理轻重以分上下。
如篇聚云正结罪科，止树六法是也。
三、报果不同者。
此明人类报有差别，谓男、女、黄门、二形之类，四夷俱重，摩触粗语媒嫁等则有轻降。
如律广解，具列其相，可寻注戒。
①此古记解，节古义云：搜玄、集要、增晖、义苑、会正并同。
②未见制教轻重，谓制教轻重者，约随行故，受、舍非文意也。
③渐顿，钞二六·二四：不学之罪，通有渐顿。
如要心可学境上作不学意，于一一法上，顿得不学罪。
以初受时，皆发得故。
今违愿体，顿得多罪。
云何为渐？
若要心不学羯磨，于余悉学，望羯磨边犯一止罪，名渐。
若论无知唯渐者。
谓缘不了，方结无知罪。
一心不备缘，唯渐。
问：何故引戒疏？
答：为显兴厌之义也。
持犯篇唯明不学无知，不明兴厌故。
④不学罪，见上渐顿。
⑤受戒说相，钞九·二四受戒篇，说相中云：必须依佛正教，顺受随学，五夏已来专于律部。
若达持犯，办比丘事，修定习慧，会正可期。
然后依文为说相也。
又资行钞引律卷三十五受戒犍度云：佛因缘起，受戒之后，令说四重相，次云应学问、诵经，勤求方便等。
⑥不摄耳戒，即单提七十三恐举先言戒。
戒本曰更重增无知罪，乃至彼无知故，波逸提。
⑦旧约僧尼，节古义曰：男女酬因，既有强弱之别，僧尼立教，则分轻重之殊。
如摩触，僧残，尼夷也。
搜玄、集要、增晖并同。
今记约所对境，旧约能犯人。
⑧或引母论，会正曰：报果者，谓上结罪既有轻重，故今酬因，其亦有轻重。
凡有四句，如母论第二云：一、犯重报轻，如媒、房等；或犯轻报重，如打比丘等；或犯报俱轻，如不忆念身口威仪、忘误；或犯报俱重，如漏失、二谤。
四、摄趣优劣者。
律明①趣有三种：人及非、畜。
非人一种，通含四趣：天、修、鬼、狱。
又非、畜中，各有男、女、黄、形，并如戒本所列。
人趣为优，畜则为劣，非人通优劣。
且约四重以示其相：初、人趣四戒俱重；二、非人淫重，余兰；畜生淫重②，盗吉，杀有智兰，无智提。
五、起情虚实者。
此有多释。
一、如谤妄等戒，情虚故重，情实皆开。
又诸戒境想④，初句情虚故重，疑想情实俱轻。
又诸戒中或标知故字者，即显情虚。
非故、不知，即是情实。
即如本律，犯必问心，无心不犯。
制教⑤重轻，寻之可见。
六、开制互立者。
一切诸戒，若止若作，有制未始不开，有开未尝不制。
二教相待，义无独立。
且如淫戒，乃至畜生，毛头即犯，仍开怨逼，此即制中开也。
虽许境合，三时无乐，开中制也。
又如本制三衣，次开百一，复制加持；后开畜长，仍制说净；时缘不暇，复开十日，不说则犯。
又如本制安居，缘开受日，复制限内须还，又开难缘不返等。
但制即是重，开并为轻，如是类求，方体教意。
七中。
喧即聚落中下两根，静即兰若头陀上行。
四依教重，四开教轻。
此明如来制教重轻，又云在文自显，须就本律详而求之。
故今所释，颇与昔异。
①律明，律卷一云：三种行不净行，波罗夷：人、非人、畜生。
②畜生淫重，戒疏五·一一云：淫则犯夷，盗、诳皆吉，杀则犯提。
若知解人语，或能变化，杀、诳皆兰。
③实尔，行骂戒云实有其事。
长衣戒云无心故畜。
④境想，如杀戒境想有五句：一、人作人想，夷；二、人作人疑，兰；三、人作非人想，兰；四、非人人想，兰；五、非人非人疑，兰。
初句心境相当，而情虚诳，慢戒故作，故重。
疑即第二与第五二句，想即第三与第四两句也。
⑤制教，约上虚实，虚故重，疑想情实故轻也。
虚实业理，依此制教，乃有轻重，故云寻之。
第六门中记释行心结业曰化业，释情事顺违曰制行，即持犯篇中有心、无心句数也。
凡此诸例，并制教之本怀，据断之宗体。
结示中。
上句属佛，下句属钞主。
据本制怀，临事处断，则轻重合教，万无一失。
料简七种。
初、受随简，一是背于受体，余六制于随行。
二、就行中止、作简，二三四五是止，第七是作，六通止、作。
三、就止中能、所简，第二是所犯罪，三四即所对境，五即能犯心。
如是知之。
第三，对事约教判处意。
第三，标中。
言对事者，一、约判罪，二、据行法，三、谓亡物。
二衣篇云：随本受体，何律受戒，即以此律而定轻重。
应须问曰：教门轻重，圣意可知。
然现翻四律，互有乖违，重轻不定。
今之学者，依何为准？
此门所立，其意在兹。
自佛法东流，几六百载。
诸师穿凿，判割是非，竞封同异，不可称说。
叙古中，初科。
佛灭千年，至后汉明帝时，腾、兰初至，人虽剃染，未有归戒①。
跨及曹魏②，将二百年。
昙摩柯罗③依四分羯磨立十人受戒为始，出僧祇戒本令众诵习。
至姚秦时④，十诵广律初翻，人即依用。
其次，四分⑤僧祇、五分三部广文，并传此地，人谓僧祇与先戒本文理相合，乃舍十诵多演僧祇。
唯四分、五分曾未弘通。
至于元魏⑥法聪⑦律师，方悟前非，于即罢讲僧祇，首传四分，然以人情执旧，多未伏从。
及乎隋朝，智首律师作五部区分钞，往往未能尽理，尚有纷纭，故今钞中特须提示。
历年既久，执诤仍繁，不能备陈，故但通斥云诸师等。
东流者，标其所至，或云西来，言其所从。
几字，平呼，近也。
自汉至唐撰钞之时，凡五百五十九年，故云近耳。
穿凿者，学无师禀，肆意攻求，不从正理，故以比焉孟子⑧云：所恶于智者，为其凿也。
注云：恶人用智而妄穿凿。
①未有归戒，僧史略曰：虽剃染成形而戒法未备，于时二众，唯受三归。
定宾疏曰：迦叶摩腾游化此土，度人出家，与剃发已，披著缦条，唯受三皈五戒。
搜玄记同。
大钞记及会正同今记，盖见闻各异故耳。
②曹魏，曹操子丕，受汉帝禅，国号魏，故云曹魏。
③昙摩柯罗，梁僧传卷一作昙柯迦罗。
④姚秦时，晋末，姚苌灭前秦苻坚，称帝建国，故云姚秦，亦称后秦。
姚秦弘始六年，弗若多罗共罗什译十诵律。
⑤其次，四分，四分，弘始十二年佛陀耶舍译。
僧祇，东晋义熙十四年佛陀跋陀罗译。
五分，宋景平元年佛陀什译。
⑥元魏，北魏孝文帝，改拓跋姓为元，故北魏又称元魏。
⑦法聪，续传云：法聪本习僧祇，因考受体，首传四分。
又云初开律师号法聪，元魏孝文，北台扬绪，口以传授等。
⑧孟子，为其凿也次云：如智者，若禹之行水也，则无恶于智矣。
禹之行水也，行其所无事也。
如智者亦行其所无事，则智亦大矣。
注云：天下之理，本皆利顺，小智之人，务为穿凿，所以失之。
良由寻讨者不识宗旨，行事者昏于本趣①。
推所由中。
上句明迷教，下句示迷行。
宗旨，谓假、实不同。
本趣，即色、非色别。
①本趣，谓受体也，随行之根本所归趣故。
故须学师必约经远，执教必佩真文。
何事被于毁讥，岂复沦乎嗤责？
劝学中。
初句劝久学。
学师，谓禀学于师。
次句劝凭正教。
何下，明离过。
二句语别义同，但上约破斥，下取轻诮。
沦，犹堕也。
嗤，即是笑。
今判其持犯，还约其受体。
体既四分而受，岂得异部明随！
正判中。
初文上二句，即晓其本趣。
体下，谓识其宗旨。
业疏云如戒一受，愿行须同。
焉有受依假宗，随行实教！
神州一统，约受并诵四分之文，及论随行，皆依有部行学。
非唯体相乖各，亦乃缓急随情等。
①有将，此恐指音义指归。
犹恐不晓大纲，更示其分齐。
谓辄将己所学者，判他持犯，脱罹愆失，其唯不学愚痴。
更示中。
据上所明，于理已显。
所以重示者。
一、恐疑云：俱是圣教，纵令互判，亦有何过？
二、又恐云：四分可尔，余宗不然？
故复释之。
初文，上二句标。
谓下释。
如己学四分，即依四分判彼十诵受戒之者，余互亦尔。
同则不言，乖则有过，故云脱罹等。
脱，忽也。
罹，遭也。
愆，即是罪。
上句明判断之失，下句示违犯之罪。
愚痴，即无知也。
今通立定格，共成较准，一披条领，释然大观！
次科。
上二句正示。
诸宗判处，并同此例，故云通立等。
格，式也。
较，音觉，正也。
后二句结告。
条领，即今所立。
才览此门，疑滞即遣，如冰之泮，故云释然。
大观，谓所见通远也。
第四，用诸部文意。
第四门。
上明考体专用一宗，然或被事不周，须通他部，故此明之。
欲晓此门文相大意，须以三问①前以激之。
问：受体既从四分，只合专依本宗，何以今钞备引诸部？
约体明随，其义安在？
问：三藏所诠，事理两异，既宗律藏，何以下引阿含等经及余小论，岂非化制不分耶？
问：律是小乘，教限须别，安得辄用华严、涅槃、地持、智论，岂非大小滥耶？
若不明示，学者俱疑，故此决之，寻文可见②。
问：今钞通用三藏，何以但标诸部？
答：诸律体相既殊，须明引用分齐，是故此门正明诸律。
至后六师③方通经论。
①三问，第一，但于律藏之中问，既受体从四分，不可通用他部。
第二，通三藏之中难，既宗律藏，不可通经论。
第三，通大小乘难，既教限局于小乘，不可辄通大乘。
②寻文可见，通释曰：阅钞今一门，则上来三问，释然而解矣。
③至后六师，今第四门有二段，初、正用诸部；兼用六师。
初正用中，但局诸部律文；后兼用中，方通经论及大乘。
今标举从正用题。
④有云诸部，节古义云：增晖问曰：钞中通收经、论、记、传，何独言诸部？
答：虽引经论，皆是有律经论，摄在律文也。
或今诸部言通会，经、论、记、传尽在其中，如言十二部等。
集要同之。
统明律藏，本实一文，但为机悟不同，致令诸计岳立。
叙分宗中，初文。
言统明者，总括诸部也。
如来灭后，迦叶结集为八十诵律①，五师②相继，一百来年并无支派。
后因诤计，遂分五宗。
流既出于一源，枝必归于一本，故云实一文也。
但下，示分所以。
上句明如来赴机，设教不等，下句明诸师各执不同。
岳立，喻其所执如山之固。
注戒·序云：云飞二部、五部之殊，山张十八、五百之异。
有谓五岳对五部，非也。
况诸计之言，不唯五部，请以注戒质之。
①八十诵律，高僧传一一，论曰：自金河灭影，迦叶嗣兴，因命持律尊者优波离比丘使出律藏。
波离乃手执象牙之扇，口诵调御之言，满八十反，其文乃讫。
于是题之树叶，号曰八十诵律。
上记一·六云唯八十诵律，一夏之功，逐席为目是也。
②五师，迦叶、阿难、末田提、商那和修、优波毱多。
毱多，亦作堀多、崛多等。
③有以机悟，会正云：机悟者，祗由毱多五子，根机解悟有所差殊，致使各竖宗计，如五岳之立焉。
所以随其乐欲，成立己宗。
竞采大众之文①，用集一家之典。
次科。
上二句叙分宗。
义钞②云：毱多受法既少③，不能均融，故分五部。
然既大圣悬记④，盖是时机所宜。
执诤虽殊，无非证道，即大集云五部虽异，不妨诸佛法界涅槃是也。
下二句明各集。
竞，谓争驰。
言大众者，此滥窟外部。
高僧传论云：上座、大众，创分结集之场。
彼言大众，乃是窟外。
此云大众，定是窟内，即今摩诃僧祇⑤，此翻大众，以五百人亦大众故。
是则大众名通二部，上座唯局窟内，学者须细辨之。
一家者，且据五部，各自为言。
①大众之文，戒疏一·六一：广博遍览五部经典，是故名曰摩诃僧祇，此云大众，此有其律。
②义钞，义钞一：第五师有五弟子，神解不同，莫不皆穷理奥，但执一见以为楷准，不能均融。
于是离分一藏，作众部之名。
堀多在世于后末时，育王大集论师共论佛法，时各情见不同，有所偏执。
堀多受持佛法既少，不能判正。
遂分一藏以为五典，各自相承，并传季世。
③受法既少，付法藏二，商那和修告弟子毱多云：如此三昧，我涅槃后皆随吾灭。
七万七千本生诸经、一万阿毗昙藏、八万清净毗尼，如斯之法亦随我灭。
故知多传持既阙少矣。
④大圣悬记，罗睺洗佛钵，失手破为五片。
复有长者梦一㲲自裂五段。
俱以白佛，佛即记曰：表我灭后，经律当分五部。
⑤即今摩诃僧祇，通释云：按僧祇之私记，则今僧祇即五部中之一支，非根本部也。
续高僧传二十九，论云：粤自金河累言，爰始灵山集法，时尊厚味，道被淳源。
虽复设教不伦，互裁轻重，奉者无乖，会圣体意，两不相非。
然夫上座、大众，创分结集之场；五部、十八，流宗百载之后。
⑥智论，论卷二云：大迦叶选得千人，除去阿难。
故有轻重异势，持犯分途，有无递出，废兴互显。
三中。
初轻重异者。
一、约罪释。
本宗初篇重犯，余部但吉。
本宗犯罪方便随灭，余律仍存。
四分女触比丘，兰；十诵结残。
十诵身根互坏，触者兰；四分捉发亦残。
二、约亡物释。
下云①然此亡物，诸部未融等。
锡杖、澡罐、针锥等物，四分归重，余律并轻。
三、约事释。
如四分受戒，缘具②方成，故重；余宗缘阙并开。
本宗转欲③，则轻；余宗不开，故重。
本宗悔残④，微乖法式，悔罪不出，故重；十诵不行别住、六夜，直得出罪，故轻。
①下云，钞·二衣篇三二·一三文，彼续云：随情难信，理须随本受体，何律受戒，即以此律而定重轻。
②四分受戒缘具，初、能受人具五法：一、是人道，二、诸根具足，三、身器清净，四、出家相具，五、得少分法。
第二、所对境有六法：一、结界成就，二、有能秉法僧，三、数满如法，四、界内尽集和合，五、有白四教法，六、资缘具足。
第三、发心乞受。
第四、心境相应。
第五、事成究竟。
和尚如法，具上僧数满足中。
钞八·一列上缘已，结云：必有受者，前准上缘。
必不堪任，圣教不许。
③本宗转欲，业疏五·一八：次明转欲。
若据十诵、僧祇，若转俱失。
四分开之，或是异宗所废，且从当部。
毗尼母云：七相应法者，受已转与一人，如是至七，皆成欲、清净也。
④本宗悔残，四分忏残具四法：第一，若有覆藏，随覆藏日数与波利婆沙羯磨，令别住也；若于其间重犯残，与本日治也。
第二，欲治覆藏罪，作吉罗忏。
第三，与摩那埵法，则六夜令别住也。
第四，与出罪羯磨，具二十人僧，正悔僧残也。
二、持犯分途者。
即如上引，境想不同。
又四分淫戒，并据毛头；十诵论犯，过皮过齿①。
四分随处②盗五成犯，十诵取本古钱方结。
僧祇通夜护衣，四分限在明相。
三、有无递出者。
递，亦互也。
即如上引众学有无，及盗非、畜物，四分无文，并准十诵。
四分二宝③蚕绵并无悔法④，十诵出之。
又四分衣界，通有势分，余部皆无等。
四、废兴⑤互显者。
四分歌声说戒用废，五分直说取兴。
四分开结净地用废，十诵制断取兴。
又如僧祇牒事说欲用废，四分不牒取兴之类。
①过皮过齿，钞一七·八：十诵曰：口中要过齿成犯，余二道无开。
记：口道同伽论，二道同四、五二律。
伽论云：口中过牙犯重。
不过，兰。
又曰：大小二道过皮至节，重。
准此，今文应云十诵过齿，伽论过皮也。
②四分随处，多论三判：一、准王舍国大铜钱为限。
二、随有佛法处，依其国钱为限。
三、随有国法处，依国法及死罪分齐，不论多少，即用为限。
十诵依初，彼曰盗五钱者，古大铜钱得重；若盗小钱，八十文。
今师依第二解。
钞一八·一六判云：随其盗处所用，五钱入重。
③四分二宝，律三中，一一出自忏法，但此三戒缺如。
二宝，即贸宝畜宝。
④无悔法，谓三十舍堕，并有舍财。
唯此三戒，对僧不舍，二宝舍俗，蚕绵斩坏。
⑤废兴，废则于余教有废破，兴谓其义于诸教无废也。
歌声，五分废教。
结净，十诵、涅槃等废教。
牒事说欲，四分废教，如六群缘。
今立四分为本。
若行事之时，必须用诸部者，不可不用。
次明取用，初科，标示中。
立四分为本者，顺本受体，离前互判①过也。
须用诸部者，行事有据，离后执隅②过也。
①前互判，即第三门中诸师不依受体，穿凿竞封同异等。
②后执隅，下六师中第一师是也，唯执一律故。
故善见云①：毗尼有四法，诸大德有神通者，抄出令人知②：一、本③者，谓一切律藏；二、随本；三、法师语④者，谓佛先说本，五百罗汉广分别流通，即论主也；四、意用，谓以意方便度用，及三藏等广说也。
先观⑤根本，次及句义，后观法师语，与文句等者用，不等者莫取。
正文如此。
引论中，欲明取舍有所准故。
此论五百罗汉造，释四分律。
初牒释淫戒缘起已，将入戒本，即变为宗论⑥。
其中一罗汉曰于戒句中，于戒本中，于问难中。
若欲知者，有四毗尼，诸大德等，如钞所引。
然诸罗汉并具神通，不无胜劣，故选召能者耳。
抄出者，传于贝叶也。
上是告众之词。
①善见云，论共十八卷，萧齐僧伽跋陀罗译，今文见卷六。
②人知，此下彼有尔时集众时，问曰：何谓为四？
十一字。
③一、本，标释并牒。
彼先标列，后有释文。
标列者：一者，本；二者，随本；三者，法师语；四、自意。
释文者：何谓为本？
一切律藏是名本。
何谓随本？
如记所引。
④法师语，彼云：问曰：何谓法师语？
答曰：集众五百阿罗汉时，佛先说本，五百阿罗汉广分别流通，是名法师语。
⑤先观，彼云：又问：此义云何？
莫辄取而行，应先观根本已，次观句义，一一分别，共相度量，后观法师语。
若与文句等者而取，若观不等，莫取，是名自意。
⑥变为宗论，会正曰：自初三卷半，明迦叶结集事，并诸师传持之相。
至第四卷，方解律序。
至六卷末，释初戒缘起毕，至若比丘处，变成宗论。
通释曰：自七卷至第十六前半，释戒相。
自十六后半已下，略释犍度杂相。
又虽牒释之牒文，与四分文多不同。
又部计轻重，与本律颇异，故云宗论耳。
宗论者，简释论也。
释论牒文征释，如释摩诃衍论等；宗论不尔，宗其教大意论释。
如起信论，但论楞伽、圆觉等宗意，不举文故。
一、本下，出四法之相。
初，本中，云一切律藏，即指当部诸戒，非谓通诸律也。
二、随本下，略其释文。
论云：四大处名为随本。
论文难解，诸释不同。
且依古记①，约通、别二缘注之。
佛告诸比丘：我说不净而不制，然此随入不净，于净不入，是名不净。
第二，佛告诸比丘：我说不净而不制，然此随入净，是名净。
心不忆知，顺开入净。
由不成犯，故得名净。
第三，佛告诸比丘：我说听净，然此随入不净，于净不入，于汝辈不净。
第四，佛告诸比丘：我说听净，然此随入净，于汝辈净。
一切诸戒，并具通、别二缘，通如持犯，别在随相。
今此四句，前二通缘②，后二别缘。
又前后二句中，并初句是犯，后句不犯。
一一戒下，皆有二缘，故名随本。
是一切戒大要之处，名四大处。
①且依古记，节古义曰：搜玄、增晖，同约通、别二缘释之。
②通缘，持犯篇二七·二七出七缘：一、是五众出家人，二、无重病缘，三、期心当境，四、无命难，五、无梵行难，六、称本境，七、进趣正果。
通于诸戒，故云通缘。
三、法师语。
先说本者，即上二本。
广分别者，即论中解释之文，一一并云法师曰是也。
即论主一句，祖师助显，非本论文。
四、意用。
论作自意①。
彼云：何谓自意？
答：置本，置随本，置法师语，以意度，用方便度。
及三藏者，上是意详，下以教勘，彼云：以修多罗广说，以阿毗昙广说，以毗尼广说，以法师语。
文略下句，故云等也。
先观下，正示意用次第之法。
根本，即本。
句义，即随本。
文句等不等者，谓以上三，对考三藏。
等，即同也。
注中指广，今略引之。
彼云：律师者，有三法②然后成就：一、于本讽诵通利，句义辨习，文字不忘；二、于律中坚持不杂；三、从师次第受持，不令忘失。
正下一句，结示。
①论作自意，济览谓：南山于以意度，用方便度二句，以用字属上，故云意用。
②律师者，有三法，善见六·二三，具释云：一切毗尼藏，是名为本。
讽诵通利者，若有人不以次第句问，不假思虑，随问能答。
句义辩习者，律本句义，善能分别，义及义疏，皆悉能解。
坚持不杂者，有惭愧意，是名坚持。
若无惭愧人，虽多闻解义，敬重供养，不依法律，是法中棘刺。
何以故？
亦能破和合僧，亦能恼僧。
有惭愧者，于戒中恒生惭愧，乃可没命，不为供养而破正法。
不杂者，于文句中不相杂乱，若有人问者，次第而答如以金碗请师子膏，不得漏失，故名不杂。
次第从师受持不忘者，优波离从如来受，陀写俱从优波离受，须提那俱从陀写俱受，悉伽婆从须提那俱受，目犍连子帝须从悉伽婆受，又旃陀跋受，如是师师相承，乃至于今。
然行藏①之务实难，取舍之义非易，且述其大诠，以程无惑。
取意中，初文。
行藏者，约行事之废立。
取舍者，谓考古之是非。
实难非易，文之互耳。
大诠，亦即总意。
程，示也。
下列科条，取舍有据，故云无惑。
①行藏，钞批四：谓用之则行名取，舍之则藏名舍。
行是取，藏是舍。
若依今记，行藏约圣典之用舍，取舍约古师得失。
谓此宗中文义俱圆，约事无缺者，当部自足，何假外求？
余有律文不了、事在废前、有义无文、无文有事，如斯众例，并取外宗，成此一部。
举例中。
初、明本圆不取，示有所宗。
如重轻篇聚、众法羯磨，受、忏、治、摈、结、说、安、恣等，用人用法，多出本宗。
又下标云部别不同，不取外部，皆此意也。
余下，二、列示四例。
不了有二：一、不明了①，如十五种略说戒②，及东方有山③称山之类。
二、不了足，如四人法不除④忏舍等。
下文一一别标，用此二意寻之可见。
废前者，如歌声说戒，钞云：此是五分废教。
如试外道⑤、鱼肉正食，虽同废教，至下六师，方可言之。
此中且据诸律，古记一混⑥，学者须知。
有义无文者，如颠狂人前，舍戒不成⑦，是有不足之义，故引十诵等证之。
如定由旬⑧，准律十四说戒，十三先往，准强百里，遂用智论下品为定。
又十三难不问坏比丘⑨，准尼受反问，引善生明文。
此皆属后六师中。
无文有事，如云三衣应受持⑩，及非时、残宿、不受，皆明三药加法，而无受文。
或云结界集僧，无自然六相⑪文等。
如下，结示。
①不明了，不明了，谓于相非明了。
不了足，谓于义不满足。
②十五种略说戒，随机羯磨注律中具有三五略法，随缘远近，文非明了。
今依毗尼母论等。
③东方有山，钞六·一四，标相者，四分界相，不定是非。
文中：东方有山称山，有堑称堑，草、汪水、粪聚、钉杙、空处、露地。
准此立法，诚所不可等，言山，有大小等，诚通漫也。
④四人法不除，四分僧有四位，四人除三法。
详随机羯磨·集法缘成篇注。
参看济缘记一·二一，四人舍堕集释。
⑤试外道，钞八·四：令度出家，对僧与沙弥戒，四月试之。
记：因前破内，故制令试初投之者。
若破内外，即是永障，岂复试耶？
注：准沙弥篇，此则长含废教。
鱼肉正食者，律有五种正食，饭、麨、干饭、鱼、肉也，诸律通开。
至涅槃制断，不令食鱼肉，故云废教。
而指下者，今唯依律，至下六师，方通三藏。
故云也。
⑥古记一混，依节古义，会正、搜玄、增晖、义苑、钞批、简正等，皆此下引用。
⑦舍戒不成，简正：谓四分舍戒法中云：夫舍戒者，皆须解知。
若对颠狂、哑、聋、具二、睡眠等人，皆不成舍。
而瞻波犍度不足数文中，祇列二十八人，已外并无哑、聋等不足之文。
⑧定由旬，钞六·六：为界遥远，听十四日说者，十三日先往准强百里。
僧祇、五分、善见并云三由旬为量亦不知由旬大小。
智论：由旬三别：大者八十里，中者六十里，下者四十里。
准律文意，应百二十里，以下品为定。
⑨不问坏比丘，钞八·三五：问：何不言坏比丘耶？
答：亦成难也。
尼受戒中，反问便是，由事希故。
善生经受五戒者，问遮难云：汝不犯比丘尼不？
故知同是难摄。
⑩三衣应受持，三衣诵十诵文受持。
三药词句，诸律不出文，即今师义立。
故钞三四·二八云四、正加口法。
诸部令加，不出其文，义立等。
⑪自然六相，钞四·一一：若论自然，随处远近，则有四别，谓聚落、兰若、道行、水界。
当律无文，诸部详用。
可分别聚落，出十诵；不可分别，出僧祇。
无难兰若，出僧祇、十诵等；有难，出善见。
道行，出萨婆多。
水界，出五分、善见等。
又所引部类，必取义势相关者，可用证成。
必缓急重轻，是非条别者，准论不取。
故文列四说，令勘得失。
十诵①墨印，义亦同之。
取用法，相关中，初文为二。
初、正明取舍。
缓、急、重、轻，四义条别。
如受衣文，僧祇通夜，多论无衣钵得戒等，并缓别也。
如僧祇转欲即失、舍财入僧永弃等，名急别也。
如前所引，境想不同，即重别也。
初篇无重犯等，谓轻别也。
是非一句，通收上四，互望为言。
又引事释者，足数中②古师以破戒和尚在十人外，今斥云不得辄用他部。
又受日中云不得秉四分羯磨，用僧祇事讫等。
余寻诸部篇。
准论不取者，即同意用也。
故下，二、引证。
言四说者，本律增四中云：佛告诸比丘：有四种广说。
一、若比丘作是语长老！
我于某村某城亲从佛闻，受持不忘，此是法，是毗尼，是佛所教，若闻彼说，不应嫌疑，亦不应诃，应审定文句已，寻究法律。
若相违者，应语彼言：汝所说者，非佛所说。
或是长老不审佛语，不须复诵，亦莫教余人，今应弃舍。
若与法相应者，应语彼言是佛所说，应善诵习，教诸比丘等。
第二，从僧中上座前闻。
第三，从知法众多比丘所闻。
第四，从知法一比丘所闻。
十诵墨印③者，即是四分四说，故云亦同，但名异耳。
四分约能说人，十诵据能证教。
彼云若言我从佛闻，乃至一比丘闻，未应叹毁，应向三藏圣教印定是也。
引此二文者，由先世诸师随情引用，今约部类检勘可否，即同意用④。
若作此释⑤，方见所引四说墨印，颇符论意。
①十诵，彼云：佛何故说四墨印？
答：欲说真实法故，来世比丘当了了知是佛说、非佛说。
通真记云：墨即文句，印谓证明，由教印心。
②足数中，即僧祇以和尚为十人外故也。
③墨印，钞批：十诵文中无墨印事，直指在经，但有四大广说，同四分义也。
景云：墨印者，是喻也。
④意用，即前善见所谓本、随本、法师语等四法中意用。
彼曰：四、意用者，谓以意方便度用，及三藏等广说也。
先观根本，次及句义，后观法师语，与文句等者用，不等莫取。
⑤若作此释，问：若不作此释，不符论意耶？
答：尔。
谓二律意，但与三藏文相应，例皆取之。
论意不尔，纵虽正典，观本、随本等取其等者，不取不等。
准此，律、论非为全同。
但据二律随闻，不用审定文句。
寻求法律、取舍是非者，亦颇符论意耳。
若此以明，则心境相照，动合规猷，繁略取中，理何晦没！
次科。
初句蹑前，次二句明合教。
心谓行心。
境即前事。
心不昧教，事非暗托，故云相照。
规猷谓法则，即前四法、四说、四印也。
下二句明合理。
相关方引，既无横评之繁；条别不取，仍无阙事之略①。
前文所谓图度取中，至此方彰，故非晦没。
晦，暗也。
没，隐也。
①无阙事之略，此句与上横评句颠倒欤？
不取何无阙事略耶？
若不镜览诸部，偏执一隅。
涉事，事则不周；校文，文无可据。
遂师心臆见，各竞是非①，互指为迷，诚由无教。
三中。
初二句标其偏执，即同下文初师见也。
隅，即是角。
涉下，示其过失。
上句即行事阙，下句谓检教阙。
遂下，明自任乖诤，如手持衣药之类。
互下，出乖诤之由。
①各竞是非，资行曰：下文初师可有二类：一、但手持衣，以之为受持作法；二、手不持衣，心忆念不离宿，以之为受持。
此二类互自是非他，此义见简正记。
又钞批曰：谓取他部者，指不取者为迷。
有不取者，指取为迷。
是初师与余师相对也。
若四分判文有限，则事不可通行。
还用他部之文，以成他部之事。
用他事者。
上科所引，既号相关，乃是彼此相通之事。
必若本律限齐分明①，止可全取彼部，故云还用等。
如僧中有缘自说欲，行僧祇事；通结净地，行五分事；不应量衣说净，行多宗事；十三难中犍黄门②得受，钞云必须勘取，依余部为受；别众食开缘后二；自然衣界后四④本宗十一。
洲、井、水、道，并出他部。
略示一二，余寻钞中。
①限齐分明，谓上相关，或有文不了，或有义无文，是则彼此共有之法。
今此限齐，统无文义，则是本律限齐之外事也。
故但用他部文，行他部之事也。
②犍黄门，钞八·四一：世中多有自截者，若依四分应灭摈。
今时或截少分，心性未改者准依五分应得。
彼文云：若截头及半，得小罪；都截，灭摈。
③四分有七，即病时、作衣时、施衣时、道行时等七缘也。
④衣界后四，道行出十诵，洲界出善见，水及井界出僧祇。
⑤旧记反作，会正：若四下，此一段文，亦约本部不足，取外引用，不可全依他部，但取少分，以本部判文有限齐故。
释意曰：不须过本部判文限齐，全依他部。
若不超本部限齐，少用他文，以补本宗不足也。
今记不尔，若本部限齐外事，既本部无文义，故全依他部，而可行之也。
记所出之事则是也。
又钞批：四分衣钵不足，是不得戒之限，不可取五分借衣之文。
又如四分受戒，要须出家相具，此是有限，不可取十诵长发而为受，故言不可通行也。
释意曰：不可违于本宗判文限齐，通行他部也。
然上文曰：是非条别者，准论不取。
此事上既明了，不可又迷。
故知钞批亦非文意也。
或二律①之内，文义双明，则无由取舍，便俱出正法，随意采用。
两存中。
四分杨枝不受，僧祇咽汁须受；又如教授师坛外受衣，或在众中戒师受者；多论须请净主，五分但令漫标；僧祇净主三由旬内，多论若死，若入异国，更须别求；又善见三衣穿破失法，多论缘断等。
余自寻之。
①二律，钞批：当宗为一律，取余三部通名一律，故云二律。
简正：言二律者，谓离四分外，别明二律。
不得将四分对他宗为二也。
若依今记，通二义也。
资行：今记初四分、僧祇相望，次余部相望。
然行用正教，亲自披阅，恐传闻滥真故也。
检阅中。
传闻者，或章疏所出，或口相传授，容有舛误，不可辄凭。
故皆亲检，使后无疑。
又世中持律，略有六焉：次用六师，列见中，初标。
问：所以此门之后，明六师者？
答：此有多意。
一、彰引用三藏，并有准据；二、显诸计通局未融；三、示今意总通六见；四、明此钞所宗有归①。
问：所以唯标六者？
答：前代已来，弘唱虽多，取其建立，不出六见，故标六种，摄无不周。
师资相传，至唐不绝，故云世中也。
①有归钞二·一七：此钞所宗，意存第三、第六。
通释：有归之言，别指第六终穷所归，大乘至极。
一、唯执四分一部，不用外宗。
二、当部缺文，取外引用。
三、当宗有义，文非明了。
四、此部文义具明，而是异宗所废。
五、兼取五藏②，通会律宗。
六、终穷所归，大乘至极。
列示中。
问：第二与第三何异？
答：第二师但见缺文，直取外部。
第三不尔，先求本部之义，后引他文，意显事出己宗，不乖本趣。
今钞所取，意亦同之。
问：第四师意复有何别？
答：前虽取他，不敢废本。
此师不党，以理为长。
五藏者，四阿含外加一杂藏、长、增、中、杂是为四含。
杂藏者，分别功德经⑦云：非人，弟子、诸天所说，或说宿世因缘，三无数劫菩萨所生。
文义非一，故名杂藏。
阿含此翻法归，谓众法所归也。
五辛者，荤菜也。
荤谓臭气。
一、葱，二、薤，三、韭，四、蒜，五、兴渠。
除初师外，下五注释，并见诸篇。
第二师文见衣药两篇；第三见足数；第四见说戒四药；第五见沙弥⑧；第六，酒肉、五辛，见四药，八不净见释相。
并如后引。
①狂颠足数，通释曰：合云狂颠、睡、聋、足数之类欤？
律第一淫戒中明舍戒，颠狂、睡眠、哑、聋等前不成舍戒。
然瞻波法中，列不足数中不出之，即是有义而文不了。
问：第二师亦文不了，则取他部？
答：不尔。
彼但守文，不由义取，但文缺方用他。
第三求义而用文，故不了则取也。
②五藏，若依西域记，则述窟外大众部结集曰：凡圣咸会，愚智毕萃，复集素呾缆藏、毗奈耶藏、阿毗达磨藏、杂集藏、禁咒藏，则为五藏。
又依六波罗蜜经，三藏加般若藏、陀罗尼藏为五藏也。
③长含，业疏一四·一八：如长含云：我涅槃后，异道梵志来出家者，即听受具，勿四月试，恐有异端，则生本见，有稽留故。
此即废前试教，可准行之。
④楞伽，出魏译第九。
⑤涅槃，北本一一云：不食肉，不饮酒，不食五辛，不畜饮食厨库。
⑥五辛，与梵网说名稍不同。
天台梵网疏曰：旧曰五辛，谓蒜、葱、兴渠、韭、薤。
今记同之。
⑦分别功德经，经合作论，全三卷，失译，附后汉录。
⑧第五见沙弥，检之无文。
受戒篇记八·四一释试外道云：准沙弥篇，此即长含废教。
资行云：沙弥篇全无明此事文。
即业疏一四·一八如长含云文。
此等六师，各执正言，无非圣旨；但由通局两见，故有用解参差。
通结中。
上句总牒，次二句是纵，下二句即夺。
谓在教皆正，因人有殊。
言通局者。
初、约大小，前五局小，第六通大小。
二、约三藏，前四局律，后二通经论。
三、就前四本异分别，第一局本宗，后三通异部。
四、就后三取舍分别：第二、第三取他成本，故局；第四舍本从他，故通。
五、就二三融隔分别：第二缺文直取，则部类相隔，故局；第三有义方求，则彼此相融，故通。
若约相兼明通局者，初不兼后故局，后得兼前故通。
中间两望，则含通局。
此钞所宗，意存第三、第六。
余亦参取，得失随机，知时故也。
显今中。
第三在律为当，识宗旨故；第六于三藏为当，知所归故。
上明正宗二师。
余下，示参取余四。
如结净地取第一师，业疏云：如钞序中小持律①也。
持衣加药、直言说戒、废试外道，下并用之。
然于余事有不取者，故云参耳。
得失，谓考其可否。
随机，谓摘其时要。
知时，即祖师自谓，一取一舍，皆合宜故。
问：第六既②是所宗，何以今钞不废净地？
若尔，合归参取，岂是正存耶？
思之。
①小持律，济缘记九·六：用当宗则不取诸律，小持律则不用诸经。
指钞序者，彼十门中第四门后，明六师持律，第一唯执四分，不取外宗。
今存净地，正宗此见。
但在彼则专守不通，在今则随时取舍。
虽同而异，学者须知。
②问第六既，通释：传曰：南山始废净地，而下根劣机，没宿、触中，故曲用废教结净地。
兼又为济末代机也，是正知时故也。
即业疏九·五曰：问：如上诸教，皆不开结。
今结前废，如何会通？
答：曲逐时机，不堪本制，便随开者，不无其致。
第五，文义决通①意。
第五标举中。
文义决通，言通能所。
所则有三：一、文义俱阙，二、文具②义阙③，三、义具④文阙⑤。
能则有二：一、文，二、义。
义复分三，兼理⑥及例⑦。
别开成四，舍别从总，但云文义。
然此一门，从能为目，因前三阙，学者疑壅，故以此二疏决令通。
①文义决通，依记文科分焉：所有三　　　　　　　　　能有二一、文义俱阙　　一、文决　甲、文义阙例具　　　　二、义决　　文义阙例具　乙、文义例俱阙　　　　　甲、义决　　　　　文义例俱阙二、文具义阙　　　　　　　乙、例决　　　　　文具而义阙三、义具文阙　　　　　　　丙、理决　　　　　义具而文阙②文具，当部文具也。
若文明了，则义从而具足，名文义具足。
若文不了，则义不具足，名文具义阙，即以义决通也。
③义阙，当部、他部中有文，不周备也，则以义决通。
④义具，通释云：当部、他部中文具也，不妨自文不了。
若又都阙，则义从阙矣，即归文义俱阙例。
按义具必约有文。
济览云：今谓非也，如此释者，与文具义阙何异之有乎？
盖义具者，义而宜有，而当部文阙者，引他部文决也。
钞云义虽必立，当部无文，则统关诸部，以息余谤，可以知矣。
文义俱阙，约本宗、他部俱阙也。
⑤文阙，当部文阙也，则引他部文决通也。
⑥理，当部、他部中文、义及例俱阙，但有理也，即以理决通也。
⑦例，当部、他部中文、义俱阙，但对余事有能例，即引例决通也。
夫理本绝名，故立名标其宗极；名随事显，故对事而备斯文。
叙立教中。
初句示理体。
言理有二：小乘有部，唯说生空，四分假宗①，则兼法空，并名权理；大教则指常住真性，名为实理。
当分、过限，二意通之②。
然斯二理，体唯真寂，名字莫诠，言说叵及，故云绝名。
次句明立教。
名，即是教。
标，示也。
美于理体，故云宗极。
宗则万化③之同归，极谓诸法之源底。
通论名教，咸诠真理。
羯磨·序云：大教膺期，指归为显一理。
故使高超轮、梵之典，迥殊儒、道之书。
人天独尊④，良由于此。
上明依理，以立于教；下明教兴，必从于事。
事，即世谛，随世假名，立教诠理，所谓如来说法，常依二谛⑤是也。
斯文之言，通含一化，所以下文别指律藏。
问：律文诠事，应非显理；经论诠理，应非随事？
答：统明佛教，托缘而兴，无非对事，皆为显理。
但药病相对，不无亲疏，故分三学，对治有异耳。
①四分假宗，成实第五曰：若坏众生，是假名宗；若破坏色，是名法空。
②二意通之，有二义。
觉恩寺理公义曰：生空当分，法空过分也，故云二意通，是释亲。
又允师义云：二空理当分，常住真性过分，故云二意也。
初意云：钞未分三宗，至业疏方开述，故今约有、空二宗耳。
后意云：记中，今钞开通实大释之，其例非一，尤以权、实二理通之。
③万化，万化即缘起诸法，章服仪曰：夫万化在一心。
应法记曰：万化总收十界依正，一心即今现前思念。
万化既出一心，乃知一心俱含万化。
④人天独尊，本起经云：佛初诞降，周行十方，举手指天地云：天上天下，唯我独尊。
⑤常依二谛，资行曰：有云顺正理论文也。
静见记云中观论文也。
通真记云显扬圣教论文也。
或云成论文也。
然考斯律藏，言事并周。
但为年代渺邈，声彩①靡追，法为时移，事多残缺。
加以五师捃拾，情见不同；重由翻译失旨，妄生构立；又为抄写错漏，相承传滥。
别明中，初科。
初二句叙教本具周。
斯律藏者，且据所弘四分②一部。
言，即能诠。
事，谓所诠。
但下，正明遗阙有四意。
初示正意。
上二句明去圣时遥，次二句显法随时变。
此约四分结集之时，即当佛灭一百年后，故云渺邈，即遥远也。
声，谓言音。
彩，谓好相。
靡追，犹言莫及也。
五师相付，百年已来，如来在日，亲宣之事，莫能及追。
教逐时讹，故有遗阙。
如优婆毱多③问尼佛在日事及令魔现佛，斯可证也。
加以下三种，并是兼意，故例标重增之语④。
捃，居运反，采掇也。
前云随其乐欲，成立己宗，故不乐者，则舍而不存，故有阙矣。
上二并是西土结集之差，下二即明此方翻传之失。
业疏⑤云：觉明论主，诵本东传，至于翻时，随出便写，贵在一本，无暇覆疏，寻复返西，此土行用，故多阙耳。
又结净地四句成白⑥，疏云：此是结集阙文，或是觉明漏诵，又可竺念遗笔。
此中欲显决通，先明残阙。
残阙之由，不必一致，故以此四详而求之，然亦不须举事⑨强配。
①声彩，钞批有二释，一同今记，又云：声者，教也；彩者，色也，教有光泽曰彩。
②所弘四分，钞批：谓八十诵通名律藏，明佛制戒所被时机，灭后结集，言周事足。
准五师捃拾等文，约根本部义符文欤。
然今记意不同，意云：考斯四分律藏，最初迦叶结集时，言事并周。
斯之言，指四分之义，亲之也。
③优婆毱多，即和修弟子，声振遐迩，所度夫妇得四果者，乃下一筹，筹长四寸，满丈六石室，人谓化行与佛无殊，但无三十二相，故人号为无相好佛。
戒疏一·五四，同世五师。
时既浇漓，情见互起；虽通小圣，不无利钝。
毱多受法，渐劣于师等。
问尼者，即老尼告毱多细行尚不及于六群之粗猛之缘。
④重增之语，简正云：加以等者，加者，重也；于前非上，更增此重，故云加以。
资行钞引简正加以字作加之。
续藏简正记仍作加以。
⑤业疏，见业疏一八·四，又戒疏一·六九曰四分律者，罽宾沙门佛陀耶舍，秦言觉明，以弘始十二年诵出本文，凉州沙门竺佛念译，释道含笔受等。
⑥四句成白，四分白羯磨并五句，唯结净地，于第二句不牒缘本，故唯四句。
疏云者，见业疏九·一五。
⑦上二意，四分结集，在佛灭百年后，年代渺邈，事多残阙，是一意也。
又五师情见不同，不乐者则舍而不存，故有阙，是二意也。
通为结集之遗缺。
⑧后二意，翻译失旨，即觉明漏诵，是一意；钞写错漏，即竺念遗笔，是二意。
通为翻传漏缺。
⑨不须举事，暗破古记也。
搜玄曰：即十诵律主捃拾取其可分聚落之文，僧祇律主取不可分别聚落之文，五分捃取小界，致今诸部有无互缺。
所以至于寻究，纷虑良多。
今总会①之，以通其大见。
显今中，初文。
纷虑，谓心想之乱。
总会者，以三种条例，收一部遗阙。
后学披览，不滞一端，故云通大见也。
①总会，记意唯释总字也，会即决通也。
谓文义俱阙，以例会通；具文义欠，即以义会；具义文欠，以文会也。
通大见，谓如上六师，第一师不能决会，故局也；今详决会之，廓然大见也。
若文义俱阙，则可举一以例诸，或就理有而成前事。
或在文虽具，而于义有阙，便以义定之，故论言以理为正故也。
或义虽必立，当部无文，则统关诸部，以息余谤。
别示中。
初至前事，即第一俱阙例。
能决有二：一、例，二、理。
例中，如律无解戒场法①，例三小界翻结成解；诸律无受七日法②，例半月众法白文立之；又无请二师③文，例准请和尚法。
此据作法释也。
又如破白读羯磨④，举诵戒为例；忘不持衣⑤往会不及，以长衣开忘为例；牒多缘受日⑥，以忏残多罪同法为例；恶心解界⑦不成、疑界不得重结⑧，并以净地为例；三种安居⑨，以三品钵为例；明相会夏⑩，以僧祇护衣为例；安居依闰⑪，以多论受雨衣为例。
此约行事释也。
①无解戒场法，钞六·三九：律无正法，旧羯磨中用大界法解之，唯称大小为别。
今不同之，戒场不许说戒，何得牒解？
今准难事界，但翻结为解，理通文顺。
②无受七日法，钞一二·四七：然心念、对首二法，诸部无文，但开受法。
相传准羯磨白文，虽非佛说，义准无失。
③请二师，即羯磨师、教授师。
钞八·一四：请二师，律无正文。
即准和尚例通请之。
④破白读羯磨，钞五·五五：问：世中时有白读羯磨，作法成不？
答：不成是定。
虽无明决，可以义求。
然羯磨、戒本，作法相似。
戒本必令诵之，羯磨岂得白读？
⑤忘不持衣，钞二·二九：问：忘不持衣外行，至夜方觉，取会无缘，失不？
答：彼人恒自将随身，忽忘，例同长衣开之。
⑥牒多缘受日，钞一二·三九：但使前是应法之缘，随为多少，得合受日。
如忏僧残多罪同法。
⑦恶心解界，钞六·四四：非法、恶心解者不失。
律云恶心解净地不成，例准。
⑧不得重结，钞六·一三：若疑有者，解已更结。
记：若下，引例决，即药法中开净地文。
彼云：诸比丘不知何处是净地，白佛。
佛言：若疑先有净地，解已，然后结。
⑨三种安居，钞一二·八：初、四月十六日是前安居；十七日已去，至五月十五日，名中安居；五月十六日名后安居。
故律中有三种安居，谓前、中、后也。
钞一二·二一：中安居法，律有名无法。
准义，三法不无。
既明前后，中间例准。
⑩明相会夏，钞一二·二七：问：界外宿，明相欲出，得会夏不？
答：准僧祇衣界，准得。
必须入头、手、足等于界内。
⑪安居依闰，钞一二·一一：依闰安居，无有正文。
比于萨婆多云：夏中有闰，受雨衣得百二十日。
彼衣开法，尚依夏闰而受；夏是制教，理宜通护。
理决中。
言理有者，此谓无例，道理合然。
如此界僧，为别处三宝病缘①及僧次请，皆开受日；又当日出界遇难，义判得夏；又十六遮中，负债人准理得戒。
此等并无文、义及例，故云理也。
又说、恣中，前后梵呗②、偈词、唱告、上座诫敕，不出教文者③，及受戒中，开示境心④、威仪安慰，正羯磨时，白告警策等，亦名理有，而成前事也。
①病缘，受日及出界遇难等，见钞一二·二六，安居受日。
负债得戒，出钞九·六，受戒问难。
②前后梵呗，谓胜鬘经偈或律偈文等。
偈词，即闻钟散华等。
唱告，谓维那唱白等。
上座诫敕，即未具遣出诫敕也，或朝旦劝勉。
③不出教文者，通释曰：梵呗闻钟偈等，类多出教文。
入堂四快等偈，及唱告诫敕等，不标所出，即祖师以理补之耳。
或又普照、道安布萨仪中，以理立之，祖师从而用之耳。
④开示境心，皆受戒篇法界尘沙，情、非情等。
二、文具义阙。
如律盗四方僧物犯兰，决云此约暂碍僧用故轻，理须犯重；又云至二三人所共作法，成贼住难，决云此约众法对首为言；又得受布萨钱，决云准须付他；四分夏中和诤开直去，不须受日，决云约缘而受，不伤大理等，如是寻之。
论言①者，古记云，即是善见。
寻文未获，此所谓②不以文害意也。
①论言，论言者，节古义：会正、集要及增晖、义苑、简正等，并云善见。
钞批：即前善见论文云以意度用，即斯义也。
②此所谓，曰今此者，义决也，以论云理也。
三、义具文阙。
如有难移夏，准摩夷①不破安居；遇缘出界②忘不受日，引五百问，忆即悔者得；又四分不明重受日③法，引五百、明了二文决之。
据义虽当，恐谓师心，故云息谤也。
①准摩夷，钞一二·二六：摩夷云：移夏不破安居。
记：摩夷，即母论。
②遇缘出界，钞一二·二六：五百问云：夏中忘不受七日，出界行，忆即悔者，得。
③四分不明重受日，钞一二·四二：重受者，昔解：一夏之中，开于三法，差此不成。
今云得重。
钞一二·四四：五百问云：受七日行，不满七日还本界，后更行，不须更受；满七日已，乃复重受。
明了论中，得受。
疏解云：前请七日，事了，还至界内。
第八日，更请七日出界宿等。
问：如上所引，非无相滥①，更请分之？
答：无文引事相比，名为例决②。
又复无例，号为理决。
以意定文，曰义决通。
引文成事，曰文决通。
①相滥，今复总括述之。
文义决通，略有三例。
初、第一例。
初、示阙初文义俱阙，如律无请二师法，又如夏中出界遇难不还。
二、能决。
初、例决决初文云：例准请和尚法请之。
二、理决决后文云：理判得夏。
次、第二例。
初、示阙第二，文具义阙，如律比丘得受布萨钱。
二、能决义决云：准须付他。
后、第三例。
初、示阙第三，义具文阙，如有难移夏。
二、能决文决曰：准摩夷，不破安居。
②例决，例决者，文义俱阙，乃引事相比，故名例决。
理决者，虽无文、义及例，道理合然，故理决。
义决者，虽有文而理不相合，即义决通。
文决者，本律有事无文，即引他部文决通也。
问：理与义如何不同？
答：理决约文义俱阙，义决望文具义阙，寻上可见。
上约单配，今明相兼有四：初、理决理决无余三方立，故无相兼之义。
二、例决次明例决，以无文、义，方成例故，唯得兼理，不兼文、义。
如依闰安居，引例决曰：如多论雨衣依闰。
理决曰：雨衣开法尚依闰，安居制教，理宜通护。
三、义决。
第一句义决兼例者，如四分边罪等，今师自言不足数。
义决曰：体既非僧，若僧同知不足数，不知成足。
例决曰：如破戒和尚四句。
第二句义决兼文者，如四分盗畜犯重。
义决云：此望鼠心未定，从人判罪。
引文决曰：十诵、多论等文，盗畜物犯吉。
第三句义决兼文例者，如律令夏竟解界。
义决云：此为诸界同受德衣。
文决云：文如十诵。
例决云：如安居未竟自恣，不破夏故。
第一句文兼例者，如移夏不破。
文决云：如摩夷。
例决云：十诵、僧祇二处受衣。
钞一二·二六云：十诵、僧祇：命、梵二难，移夏二处安居，乃至自恣处取衣。
第二句文兼义者，四分但云尼开受七日。
文决曰：僧祇云，尼无羯磨受法。
义决云：以尼入俗生善义少故。
第三句文兼义例者，如自然界。
文决曰：如十诵、善见等文。
义决云：无异界定圆，有则不定。
例决云：如定结界由旬量。
了论云：合角量取。
问：义之与理如何分别？
答：通而为言，理、义不别①。
下义决云以理为正。
别而为语②，非不如上。
问：上则单配，有相兼否？
答：理决一种，定无相兼。
余三相兼，略举一二。
初、明例得兼理。
不兼文义，以无文义，方成例故。
如依闰安居，以雨衣为例，仍云夏是制教，理宜通护。
二、义决中，三句。
自有义决，兼于例者。
如四分边罪③等二十二人，今师定自言不足数，义云：体既非僧，若僧同知，故不足数，必不知者，成足。
又引不持戒和尚四句为例等。
自有义决，亦兼文者。
如四分盗畜犯重，决云：此望④鼠心未定，从人判罪。
仍引十诵、多论等文，盗畜物犯吉。
复有兼文例二种者，如律令夏竟解界，决云：此为诸界同受德衣。
仍云文如十诵，又引安居未竟自恣不破夏为例。
三、文决通中，亦三句。
自有文兼例者，如移夏不破，引摩夷文，又引十诵、僧祇二处受衣为例。
亦有文兼义者，四分但云尼开受七日，引僧祇云尼无羯磨受法，仍云所以然者，以尼入俗，生善义少故。
又如引五分一一说欲，又加义评等。
自有兼义例者，如自然界，无异界，定圆，有则不定，此即义决，仍引了论三由旬界，合角量取为例，又引十诵、善见等文。
①理、义不别，如上记，理决中当日出界遇难，义判得夏等。
又义决中盗僧物犯兰，决云：此约暂碍僧用故轻；理须犯重是也。
②别而为语，通释曰：理例二种，一向无文义，既无文义，故以例及道理决通。
义必带文，若文明了，则义随具，不须决通。
若文不了，则义随阙，此时则以义决文也，文所谓以意定文，曰义决通是也。
③四分边罪，钞四·三四：犯边罪等十八人及尼中四人，为自言故不足，为体不足？
答：解者多途。
今言此等体既非僧，若僧同知，故不足数；必不知者，成足。
边等十八人者，十三难，三举，二灭。
尼中四人者，尼、式叉、两沙弥也。
又引不持戒和尚四句者，钞四·三四：故不持戒和尚中四句料简，前三句由不知故得戒，第四句由知从此人受戒不得，故不足数。
④此望，义决。
仍引下，文决。
问：今言决通，为决本宗？
为他部耶？
答：昔人不晓，并云决通四分。
今意不然，但由时事，或昔所未行，或诸家异见，学者疑壅，故有决通。
若尔，何以前文叙律阙耶？
答：只由律阙，故令事暗，更为明之。
一、自有本文还决本律。
如受欲中，释余处行①，即以自恣中出界外决之；又此律宿欲②不被所为事，还以四分明相欲出，开略说戒决之；又如合河结界③，还以尼律界中渡河决之；如前所引恶心解界，引净地等，皆本律事耳。
二、自有本律一文，即自决通。
如三小界④不立相，还以三小羯磨决之；又如净地⑤不得僧住，文云除去比丘；又立净地唱相，律云应唱房名，还即本文以决本事。
三、自有他部还决他律。
如集僧中⑥，多论道行一俱卢，即以十诵六百步决之；又如僧祇七树⑦中间，不明两众半分，乃以多论比丘游行有纵广自然决之。
四、自有本宗反决他部。
如十诵可分别⑧聚落齐行来处，乃以四分村界院相决之。
用此诸意，遍寻一部，无不通达。
问：文义俱阙，为局当部？
为通他部？
答：通该三藏，何止本异。
他部有文，即落后句⑨，由无文故，即无义也。
①余处行，钞五·一六：言余处行者，谓出大界外余道行也。
自恣明文，无余处行改为若出界外也。
②宿欲，钞五·一六：问：此律宿欲不成者。
若明相未了，羯磨已竟，而说戒、自恣未竟，得经明不？
答：不成。
四分中，若明相欲出，开略说戒。
故知宿欲不被所为事也。
③合河结界，钞六·一：问：界中有水，得合结不？
答：律中河者，除常有桥、船、梁，得结，若驶流者不得。
必有桥、梁及浅水无难，准理应得。
故尼律中云：水者，独不能渡。
此通界内外也。
④三小界，钞六·三四：此三小界，并由事起，有难遮作，佛开暂结，更无有相。
随人多少，即为界体。
并指僧集坐处为界内相。
故初云僧一处集，中云尔许比丘集，后云诸比丘坐处已满，齐如是比丘坐处结小界。
文止在此，更不言外相。
⑤净地，钞三三·二，古本无除去比丘文。
唱相见钞三三·二三。
又所引二段，出随机羯磨·诸界结解篇。
⑥集僧中，钞四·一六：三、道行界者，萨婆多云：比丘游行时，随所住处，纵广有拘卢舍界亦不明大小。
此论解十诵，律文云：六百步为拘卢舍。
⑦僧祇七树，钞四·一三：僧祇中：若城邑、聚落界分不可知者，用五肘弓，七弓种一树，齐七树相去，使异众相见，不犯别众，各得成就。
又四·一八：问：彼此俱秉羯磨，自然定量，若为广狭？
答：诸说不同。
今解：彼此二众，各一面有三十一步半。
又四·一九：故萨婆多云：比丘随行住处，有纵广自然界。
⑧十诵可分别，钞四·一一：若可分别者，十诵云：于无僧坊聚落中，初作僧坊未结界，随聚落界是僧坊界。
⑨落后句，即义具文阙，是第三例故。
问：既他部有之，何云文阙？
答：文阙约本宗无明文，义具约他部有明文。
问：义决通中，为通为局？
答：亦通他部。
十诵、伽论尼无舍戒再受之义，决云：应得作下二众。
又十诵令五众受日，五众边受，决云：准此，当众相共作之，无者准前言告等。
古多错解，不觉太繁，略亦非难，但恐不解。
余亦未尽，学者更详。
然文义决通，诚难废立。
自非深明律相，善达开遮，不然便有累于自心，固无益于他境。
不能中，初科。
上二句示难。
前四决中，文有取舍，义是意裁，寡学浅知，故非所及，对彼古解，故云废立。
下云决判是非，意亦同此。
自下二句，拣非显是。
律相言通，开遮语别。
开遮二法，在律尤难，故别举之。
不下二句，显过。
不然者，反上非深明等。
累谓疑滞，或可约罪，二释俱通。
他境即前事。
以不明教旨，皆是妄施，行不成持，故云无益，此约自行。
或可他境即指余人，弘演化他，并非正教，故无益也。
故律云文义俱同、文同义异、文异义同、文义俱异。
具舒进止，不劳叙释。
引证中。
引律第六十卷末，佛在跋阇国池水边，教诸比丘修行圣道，莫相斗诤。
彼云：于阿毗昙中种种诤语，应语言：诸长老所说文义相应，不应共诤。
复作是言：长老所说文异义同，此是小事，莫共斗诤。
复作是言：长老所说文同义异，莫共斗诤。
复作是言：长老所说文义俱异，莫共斗诤。
下二句指律广文，彼云：应作如是①观察：若共斗诤，于沙门法作留难否②？
复问③：是可诃否？
复问：能进善根得沙门果否？
又云：若作如是诤事灭者，应语彼比丘言汝为我等灭此诤事，彼比丘答我从⑥世尊所，闻如是法，今为汝说。
若彼比丘闻已，便舍诤事。
佛说如是。
诸比丘闻，信乐受持。
今引此文⑦，以明佛世尚恐文义相诤，特此训之。
证上决通，难为废立，则非虚矣。
①应作如是，彼云：众僧有诤事起，应和合共集。
共集已，应作如是观察。
②留难否，次有汝谓云何四字；复问下，有言若有见者五字。
③复问，下又有言若于沙门法作留难，是可呵法十三字。
④诸比丘，第一答云，余比丘见正理者，应作是言：斗诤法于沙门法，即是留难。
第二答云，彼言：我意谓于沙门法作留难，即是可呵。
第三答云，有见正理比丘言：我意谓可呵不能进善根，不能得沙门果。
⑤此谓进也，会正曰：谓四句虽复同异，若能均融使通者，则诤论自息名进，反此曰止。
与今记相反。
通释云：若望能进善根得沙门果，诤事灭即是进，不灭即止，会正意也。
若依今记，斗诤起时为作观察而诘难等，是乃进也；彼斗诤人自请灭诤，使舍诤事，是名止也。
⑥我从，彼文上有我不知他心，但于佛所有信乐，世尊以时为我说法，最上胜妙，开示善恶，如二十九字。
⑦今引此文，济览云：以文义相诤，佛世是多，而皆令莫斗诤，而尚恐以文义相诤，故训之。
且证决通之难。
然决判是非①者，必总通律藏之旨，并识随经之文②。
如上六师所明，乃可究斯教迹。
示堪能中。
初句，牒其能者。
必下，示其博赡。
上二句明学通三藏，下二句明解总六师。
吾祖律师，即其人也。
圣人出现，为物垂范，谓之教迹。
虽言通三藏，而别指律宗，故云斯也。
①然决判是非，济览云：何故拣前起后乎？
曰：决判是非，即上进止也。
作进止者，必总通律藏等也，故律云见正理者也。
②随经之文，会正曰：随经，即大小乘经论随说律处。
又钞批云：谓随经之律，即如遗教、善生、涅槃、楞伽是也。
故十诵云：比丘有三事，决定知毗尼相：一、本起，二、结戒，三、随结。
应思惟观察二部戒律，并及义解、毗尼、增一。
开遮轻重，如五大色是不净，遮；非色，净，不遮。
如是等，筹量本末已用也。
引十诵律五十九卷。
初、列示三事：即缘起，即戒本，即重结。
应下，劝筹量，又为三。
初总列一部律文大为三节。
二部戒律，即初僧尼戒本。
义解，即随戒①下广解之文，故云及也。
毗尼，总中间诸犍度。
增一，即律后法数。
上明观教。
二、开下，明判断。
开遮轻重，贯通一部，且举衣色，略示相状。
青、黄、赤、白、黑，五方正色，俗流所尚，能发贪染，故是不净，佛所制断，故云遮也。
非色，即青、泥、栈②三种染坏，三圣同遵，相超世表，所以云净，是佛所教，故云不遮。
三、如是下结告。
通指一部始终，故云本末。
①义解，即随戒，钞批曰：检十诵中前列二部戒本，次明增文，从一至十，故曰增一。
次则解释上二部戒本等相，一一牒来随次解释，曰义解，亦如四分·调部相似。
义解之释，与今记异。
通释曰：现行十诵，初二十卷比丘戒本，自二十一至四十二诸犍度，自四十三至五十尼戒本，自五十一至五十五增一法，五十六已下举戒本并犍度中事问答辨释，似四分·调部。
②栈，各处所引皆作栈。
字书：栈，棚也，阁也。
无染色之训。
现行十诵作茜，音释曰：此见切，茜草也。
汇云：染绛之草。
二衣记云：泥，即黑。
栈，即木兰也。
明了论亦云：比丘能知五相，名解毗尼，不看他面。
文略同上，广如彼说。
引明了论。
彼云：如诸佛立戒，于一一戒中应了别五相：一、缘起处，二、缘起人，三、立戒，四、分别所立戒，五、决判是非。
不看他面者，判断公直，不取颜情也。
略同上者，会前十诵三事也。
初二两相，同上本起。
第三，同上结戒随结。
四五二种似同广解，由不全同，故云略也。
下文指广，即如上引。
第六，教所诠意。
第六门，标中。
前五并属能诠教。
教必诠行，一宗旨趣，万行元基，理须明识，故云教所诠意。
诠，显也。
诠教之文，文虽浩博，撮其大趣，止明持犯。
正明中，初文。
上叙文广，一部律文总六十卷，故云浩博。
下指行要，故云大趣。
以前僧尼戒本，及后调部，即止持行。
二十犍度已后等文，即作持行。
文多明犯，意在成持，翻上二持，即成两犯。
宗部之要，岂逾于此？
故云止也。
然持犯之境①，境通内外②。
内谓行心之结业，外谓情事之顺违。
但令教行相循，始终无犯，则为持也。
若生来③不学，于法无闻，修造善恶，义兼福罚④。
今欲科罪，但使与教相应，不问事情虚实，并名犯也。
此通名持犯⑤也。
所诠中。
通别持犯，先知名相，然后释文。
谓学知戒相，明达持犯，于一切时，护本所受，通望受体，一无所犯，不随缘别，名为通持。
不学无知，制通篇聚，随所不了，无非结罪，故云通犯。
随对一境，方便遮防，行顺本受，名为别持。
违受起非，则名别犯。
言别有三：一、制法别，篇聚重轻，种类异故；二、对境别，情与非情，三趣男女，道俗不同故；三、犯缘别，随戒多少，不相滥故。
又复通别二持，俱通止作，通犯唯止犯⑥，别犯兼两犯。
通持中。
前叙境通。
上二句通标。
境，即总指尘沙情非情类。
心随境起，与理向背，构善恶业，故通内也。
又事由境生，身口动作与教违顺，成持犯行，故云通外。
下二句别释。
上句释通内，即指化业⑦；下句释通外，即明制行。
身口造作⑧，故云情事。
如淫、盗等事，由教制故有顺违。
顺，即二持。
违，即两犯。
①持犯之境，境，犹缘也。
又心境相对，则内心非境。
今约持犯，故内心又为境也。
谓持犯托内心事成，故于中有化制别，如记。
②境通内外，境者，记所谓情非情等尘沙万境；通内外者，内心结业，外用顺违，假境成故。
一往依文，似以心为持犯境，而依记云：内心依外境缘善恶，向背于理，是外境通内心，令成持犯也。
③生来，钞批云：谓从佛法中，初受具已，名曰生来，非出父母胎也。
④义兼福罚，谓不学人于持犯中，各兼福罚。
持中福罚者，约持名福；随其不解，尚得不学无知之罪，名之为罚。
犯中福罚者，且约善性之犯，好心互用、慈心叹死等名福；本条结犯，即是为罚。
⑤通名持犯，简正记云：今可回文，应言此名通持犯。
⑥通犯唯止犯，谓止犯则不学也，于一切可学事法，止而不学，故通一切，顿结断学吉罗；又于一切恶事，不可一时顿作，故通犯无作犯义。
⑦即指化业，即次门。
二·三二云：谓内心违顺，托理为宗，则准化教；外用施为，必护身口，便依行教。
⑧身口造作，谓身口造作前事，必由情；若无情，何有造作，故云情事。
但下，次明持相。
境缘虽通，今明持犯，不论化业，且据制行①，故云但令等。
教，即律制。
行，谓身口。
以教检行，约行从教，故曰相循。
循，即顺也。
随一一戒，究尽重轻，犯不犯相，故云始终。
古师所明②，但不作恶，即是持戒。
今师不尔，必约动虑，体达教相，起行防遏，方成二持。
安有卧地而名持戒？
无记非业，岂得名持！
教行相循，义意在此。
今明通持者，止持有二③：一、行前三心，受体无污，义名止持。
二、约行心，通缘受体，善恶事法，历然不昧，即是二持也。
次通犯中。
不学、无知二罪，通持犯④故，通重轻故，通虚实故。
然不学罪，结犯有二：初、发心断学，随心顿渐，一一吉罗⑤；二、临境不解，随事别结。
若论无知，随境不了，唯有别结，但该篇聚，得名通耳。
文中，上二句明发心断学。
修下二句，明随境无知。
善收二持，恶兼两犯。
不学之人，持亦成犯，望善是福，愚教故罚。
其两犯中，则通三性：不善、无记，一向名罚；善性犯者，亦兼有福。
如知事互用、慈心叹死、塔上拔草、治生造像、秽食供僧、掘地坏生、涂治塔庙之类，根本罪外，例加二罪。
今下⑥，明结罪。
科，即判也。
与教相应者，教即通指止作持犯。
行与教合，无非结犯故。
虚，谓可学；实，即不可学。
故持犯篇约二教、四行、可不可学，历位辨罪有无多少是也。
此下，双结。
①且据制行，已云教行，知是制教矣；化内心，非行故。
②古师所明，古师识、受、想三心位为止持，今师不尔。
夫三心是无记，岂名持护？
流入行心，方成二持，故云约动虑等。
③止持有二，钞二六·一六：一、无恶来污明止持。
行前三心，得有止持，由本有戒体，光洁无违，名持。
二、对治行明止持、作持，必行心成就，前三则无。
原注：谓识想受等，此三非业，流入行心，方成别因。
记：识谓了别所缘境。
想谓取所领之相。
受谓领纳所缘。
行谓造作之心，能取于果。
④通持犯，犯结不学无知，固不在言，持亦成犯，故下记云：不学之人，持亦成犯。
通轻重者，若夷若吉，随有所犯，必结枝条故。
通虚实者，下记云：虚谓可学，实即不可学。
谓若可若不可，并不免故。
⑤一一吉罗，顿于一切作断心，于一切事法一一吉；若于羯磨一法作断心，于一切羯磨一一吉。
心渐顿如前引持犯篇二六·二四。
⑥今下，今欲科罪，但使与教相应，不问事情虚实，并名犯也，此通名持犯也。
若结篇正罪，穷诸治罚，必令束其方便，揽成业果。
使量据①核其实情，轻重得于理教，则断割皎然，更何芜滥？
此别名持犯也。
别持犯中。
此约六聚根本果罪②，具上三义，故云别也。
初四句示犯相。
正罪，即目果头③。
治罚，义兼忏悔，由有犯者，拒必加治，顺即开忏，并须考实，不容滥故。
四分果成因没，故云必令等。
使下，二、明能断。
初句勘心，心容疑想，罪即差降。
实情之语，通犯不犯④。
次句明合教，教无非横，故云理教⑤。
则下二句，奖其能断，既非妄判，不乖真教，同彼嘉苗，不杂秽草，故非芜滥。
此下，双结。
而前不明持者，翻犯显持，易故不出。
今明其相，如淫观不净、杀起慈悲、怨逼无乐⑥、毁訾慈救等，如是知之。
①量据，上云须商略据量有在是也，即目律也；如彼律吕分气故，亦如权衡量轻重故。
②根本果罪，简从生，反不学、无知也。
③果头，神智解果头，佛云：果位居上，是故云头。
准此可云：果罪居上，故云果头。
④实情之语通犯不犯，谓实情，即不可学也，临事而心迷忘等，非预可学知，故云不可学。
犯者，如人非畜想结方便兰故。
不犯者，如人杌木想，及有主物无主物想，本非罪境故也。
⑤理教，言理教者，非但指化教。
凡一代教，并无非横，故二教皆名理教也。
⑥怨逼无乐，此句宜移上淫观不净下也。
恐是错简欤。
观不净者，作不净观，观淫事者，非恶觉、不摄意故。
第七，道俗七部立教通局意。
第七门，约机明教。
标举中。
若约人禀教，则道通俗局；若约教被人，则化通行局。
今从后义，故云立教通局。
显理之教，乃有多途，而可以情求，大分为二。
教体中。
初科，上二句示所判之繁。
显理教者，通目圣典，如上所明。
有多途者，大小两乘，各分三藏、三学等故。
下二句标能判从要。
如戒疏中，或约三轮①，或约化行②，或约化制，或约制听。
彼取三轮③，今用化行，随时用与，未须和会。
但在古④犹局，于今乃通，名同理异，对疏可见。
言情求者，显义判故。
言分二者，一代时教，总归化行：开其信解，用舍任缘，故名化教；制其修奉，违反有过，名为行教。
①三轮，三轮者：一者，神足轮，谓佛虽阐扬正法，愚蒙尚不信，故先现异，令拜手畏敬者是也；二、说法轮，谓身虽伏从，智开无路，故次说法，令得解者是也；三、忆念轮，谓神解乃明，烦惑未除，义须依行，故须忆念，有二种，谓事与理也。
一、事者，如戒所禁，缘境思过，警策身口，常志忆持，方能远离。
次、理者，圣所说教，同为断我。
我难制故，先以事遮，随我欣乐，皆约不作，我所不欲，制必行之，故于修、舍，渐得调伏。
故圣制言，三毒、四倒所不应念，三善、四观常须依行。
推析我源不得，知唯妄谓，本来无我。
此理明白，诚由忆念。
今经论二藏通释，收前二轮，如经序六瑞，必用神足、说法故。
律藏在忆念收，制约事过，无待放光故。
②化行，化行者：一者，化教，如阿含等，开演化导，令识邪正因果，义通道俗，离著为先；二、行教者，起必因过，随过制约，言唯持犯，事通止作，戒律一宗，即局斯教。
有人言：依观生解，非行不成，岂局出家？
义不可也。
化制者：化则如前，制唯戒律。
制听者：此二教，通归律藏，如加衣等是制，如畜长等是听。
具如戒疏一·二一以下。
③彼取三轮，戒疏一·二三：如上四宗，初约三轮，此有诚量；后三意言，但是义指。
戒疏一·二四以下，征破上四义。
初征化行云：大圣垂教，实在依持，何但虚谈，不存行用？
岂偏戒律，局推行摄？
次征制听云：立教之本，义通为先，今唯在道，理如上责。
三举化制：因循昔言，联类已穷，未可征核。
今叙正义，还顺初宗。
但忆念轮征言未尽。
如律文中，现通说法，因见圣迹，其量不少。
岂在后轮，方悟正理。
教门不壅，故是所通。
然忆念轮，偏怀内众。
④但在古，通释云：行之名言，不局戒科，不可以行教名戒律，所以疏不取也。
于今乃通者依文，行教尚局道，专约戒科。
疑今钞时仍从古解，至疏方改。
此例不少。
一、谓化教，此则通于道俗。
但泛明因果，识达邪正。
科其行业，沈密而难知；显其来报，明了而易述。
列示中，初文。
上二句标名体，但下，示教相。
十不善业，三恶道因，十善五戒，三善道因，此世间因果；三十七道品、六度万行，是三乘因，即出世因果。
大小虽殊，行业无异，随缘开示，教非定约，故云泛明。
又经中多破外计，委辨魔事，指示正道，恐堕邪径，故云识达。
又行业是因，通收善恶，心因冥邈，故曰难知。
来报是果，亦通苦乐，果相粗著，故云易述。
二、谓行教，唯局于内众。
定其取舍，立其纲致；显于持犯，决于疑滞。
指事曲宣，文无重览之义；结罪明断，事有再科之愆。
次行教中。
初标名体。
定下，示教相。
初二句明众行，上句正示。
若取能秉，即简人是非。
若论所被，并须合教，如受戒①遮难、说恣有犯、七九治罚②、六聚悔露，一一事中，皆有取舍。
次句释成取舍之意。
谓显佛法③尊高，超于世表，僧门清白，不容非滥，住持万载，功由于此。
显下二句明别行。
上句正示，下句释成，亦同上。
如条部中，波离对圣重条咨问，意可见矣。
上明教有限齐，反前泛明。
指下，示其显了，反上沈密。
上二句示文显，下二句明事备。
初文，如诸戒相，国土④犯人、举过诃责、制戒牒释、方便境想、下众同别、犯及不犯、轻重等相，一一皆然。
圣智通明，故言不劳重览。
凡愚浅识，不可辄尔僭同。
且祖师听二十遍，犹言未是心证；僧休听三十遍，尚恨逾增逾暗。
是知昏鄙，安可自务⑤？
结罪等者，如淫两结⑥，别众七开⑦。
一一通前，重入戒本，故云再科。
①受戒，钞八·四二受戒篇·黄门中，未受具已截者，终无明教，必随准前勘取，依他部为受等。
又说戒中云若有罪者，不应净法，小罪责心已便说等。
又一三·二一自恣中云：若犯波逸提已下罪者，莫问自言、举来，并前忏已自恣。
若犯四人已上偷兰僧法，但入偷兰说中，乃至僧残说中，以交无治罚之义等。
又七·一五以下，僧网诃责羯磨中云：应召来入众，当前为举，举已为作忆念，应与罪。
若不举，不作忆念，不伏首罪并作法不成，得罪。
又二八·二一忏篇僧残中云：第一方者，谓知检定是残非残，即知具阙之义，具缘成重，阙缘便轻。
此等文中，并有取舍义。
②七九治罚，四羯磨，合于三举，为七治；又合恶马治、默摈为九种治罚也。
四羯磨者：一、诃责，二、摈出，三、依止，四、遮不至白衣家。
三举者：一、不见举，二、不忏举，三、恶见举。
若违拒，舍不用；随顺，为解不遮，故云取舍。
或可四羯磨又应足数，故取；三举二弃一向不足，故舍也。
又四羯磨足生善门，是取，三举二弃居于众外，是舍。
或可取顺，舍拒。
六聚悔露亦尔，舍，未忏，取，悔露。
或可此二句释上说恣，有犯，七九治罚是舍，六聚悔露是取也。
③谓显佛法，谓本文之纲，即大纲，网中之至尊也。
谓我未见无纲全网矣，律亦尔也，于佛法至尊，犹网之纲也。
致，宗致也。
④诸戒，国土，如淫戒，国土：毗舍离迦兰陀村。
犯人：须提那子。
举过：诸比丘察知已白佛。
诃责：佛以无数方便诃责云汝所为非，非威仪，非沙门，非净行。
制戒：自今已去，为诸比丘结戒，是比丘波罗夷，不共住等。
牒释：谓律广解，一一牒释戒本故。
方便：如广解云若方便欲行不净，成者，波罗夷；不成者，偷兰遮。
境想：如云若道作道想，若疑，若非道想，并波罗夷；若非道道想，道疑，并偷兰遮。
下众同别：如云比丘尼波罗夷，下三众突吉罗。
犯：即如上境犯缘具足者是也。
不犯：即诸戒开不犯中文，淫如睡眠等。
轻：谓境缘差互。
重：谓心境相当也。
⑤务，古本作矜，为正。
⑥淫两结，如戒本云不舍戒，戒羸不自悔，犯不净行，是初结也。
乃至共畜生是重结也，即通制三趣，人、非人、畜也。
⑦别众七开，若比丘，别众食，除余时，波逸提是初结也。
余时者：病时、作衣时、施衣时、道行时、船行时、大众集时、沙门施食时，此是时是即重条。
然则②二教循环，非无相滥，举宗以判，理自彰矣。
所判，初科。
上二句示相滥，以七支十业，无别体故，如环连续，以喻相涉，不易分故。
下二句标判。
①二、示所判，上已分能判教，又有相滥，更示其所判也。
示宗，文略也，可云示举宗判，理自彰也。
②然则，上分二教：泛明因果等，化教；定其取舍等，行教也。
行又有十善因果义，故云然则也。
谓内心违顺，托理为宗，则准化教；外用施为，必护身口，便依行教。
正判中，初文，即约三业相对以分。
上三句判化教。
经论明心显理，是故心业以理为宗。
下三句判行教。
施为，即事也。
律藏约事辨行，故身口业以事为宗。
如篇聚中，起业轻重①，受报浅深。
篇聚即约行，起业即依化。
又持犯中，单心三时辨犯，八句重轻，此依化也；八杀俱重，即约行也。
又如忏篇三品理观，即是化教；六位悔法，即准行教。
又沙弥篇②凡福、圣道③，即依化教；剃落、与戒，即是行教。
余更寻之。
若尔，化教应不禁身口，行教应不制内心？
答：此据道众双禀二教为言，世多不晓，故为委示。
初约违明四句：一、违化不违制；二、违制不违化；三、俱违；四、俱不违。
次约顺四句：一、顺化不顺制；二、顺制不顺化；三、俱顺；四、俱不顺。
三、约受戒四句：一、禀化不禀制；二、禀制不禀化；三、俱禀心希出离，受律禁戒，趣向圣道。
佛世利根，善来、三语④，即得道果。
又涅槃出家菩萨是也；四、俱不禀。
四、约忏罪四句：一、化净制不净；二、制净化不净；三、俱净；四、俱不净。
①起业轻重，如瞋恚杀虫蚁，罪重慈心杀人，是则约化业判；若约行教，人重虫轻。
受报浅深，亦由业道。
持犯单心，具在钞二六·三六以下。
三时：方便、根本、成已。
八句：一、三时俱重；二、方便、根本重，成已轻；三、方便轻，根本、成已重；四、方便、成已重，根本轻；五、根本重，初、后轻；六、方便重，中、后轻；七、成已重，初、中轻；八、三时俱轻，如十诵中，啼哭杀父母，畏苦痛故。
律据人想，八业皆重；业随心故，牵报不同。
②沙弥篇，彼有二大段，初明出俗本意，后依位随解。
凡福行圣道行在初门；剃落与戒在后段。
③凡福、圣道，钞四一·七：五、明出家行凡福行。
谓有比丘，出家已后，但知持戒，不志尚道；以戒为上，余悉不为，用为非道。
此戒取见、见取烦恼。
又四一·八：六、明出家行圣道行。
但出圣道，无始未曾，皆由著世，惯习难舍。
今既拔俗，必行圣业。
④善来、三语，母论卷一谓有五种受具：一者，善来，比丘即得受具；二者，三语即得受具；三者，白四羯磨受戒；四者，佛敕听受具；五者，上受具。
善来者，佛告憍陈如曰：善来，比丘，听汝于我法中修于梵行，尽于苦际。
此憍陈如即得出家，即得具足。
三语者，归依佛，归依法，归依僧，即是出家，第二归依佛竟，归依法竟，归依僧竟，即是受具。
问：化行二教，为大为小？
答：化收大小，制唯局小。
若尔，梵网、善戒，大乘行教，那判为化？
答：大乘三藏，制、不制别，得名为行。
若望今宗，还属于化，以菩萨戒通道俗故。
问：五、八二戒①，既是戒制，应是行摄，然局俗人，不通两众，如何判之？
答：化教所摄。
律中明者，随律之经②，引证③如别。
如是简判，略识化行，更须精辨，恐繁且止。
今时学者，尚不知名，况明行相！
若不晓此，大小三藏，一切皆迷。
①五、八二戒，行宗一·二七：据前化制，五、八二戒，摄局化中。
②随律之经，多论六，凡经中有随律经时，又多论九：入毗尼经者，余经中诸说戒处是。
与今记异。
又随律随经，见戒疏一·二七，同今记。
如次引证。
③引证，戒疏一·二七：问：如律所明，具通俗行，如何横判以为道教？
答：须得宗意，不有斯疑。
一部律文，知何不说！
制局篇聚，出世所行；旁兼心观，遍被四部；时明余戒，唯俗二众。
以义判文，初是当宗，余二随律，非本意也。
如涅槃中八秽、七治、十篇、五戒，如阿含七灭、六报犯聚等相，岂是俗行？
故名斯文随经之律。
若依此判，得在分途。
然犯化教者，但受业道一报；违行教者，重增圣制之罪。
故经云：受戒者罪重，不受者罪轻。
罪异中。
上二句明在家为恶，下二句明出家毁戒。
犯化不必违行，违行必兼犯化。
业外加制，故云重也。
问：性戒①可尔，遮非本恶，为有几罪？
如坏生、掘地，非不违慈。
畜长、捉宝，宁无贪染？
来者有智，请为通之②。
又问：化教亦兼事行，岂无身口？
行教通禁三业，岂不明心？
何以上文离开三业以配两教？
亦请答之。
故下，引证，即善生经。
彼明二人同作一罪，受戒者重，不受者轻。
智论文同，如忏篇③引。
①性戒，钞一四·三九：若犯性戒，具受二罪，谓业道也，及以违制。
若犯遮戒，如坏草木，但得一罪，以化教中本不制故，无情可恼。
②通之，遮为防性故，自有违理之义，故重得罪。
③智论文同，如忏篇，钞二九·三六：大论云：戒律虽微细，忏则清净。
犯十善戒，虽忏，三恶道罪不除。
如比丘杀畜，罪报犹在。
化、行违过既两结，忏法互不通可知。
文广自明，所以更分者，恐迷二教之宗体，妄述业行之是非。
故立一门，永用蠲别。
征意中。
初、蹑上经文，以为征词，谓彼经既显，此不须分。
恐下，示所为。
上句指迷。
言宗体者，即上所判也。
次句遮妄。
言是非者，化行相滥也。
世闻净名发心即是具足，妄判戒之有无。
或迷三性①犯制，乃谓业均一品；或云营福，违戒无过；或执心观，便毁律仪；或谓坚持，无劳慧观；或依方等二忏，而云制罪都亡；或依篇聚六治，乃谓性业皆灭。
故有依大教忏夷，足小乘僧数。
如斯迷滥，从古至今。
至下忏篇，更为广说。
故下，明今立。
通及后世，无复谬滥，故云永用等。
蠲，简也。
标宗僧网忏法沙弥等，皆辨二教，临文详之。
①三性，见钞一四·三八以下，篇聚中。
初善心犯者，互用三宝物，慈心与杀具，令早死等；次不善心者，三毒所起也；后无记心者，曾无持犯，纵放身口手足，损伤草木地土也。
第八，僧尼二部行事通塞意。
第八门。
前门人法并通，此门并局，以人唯二众，教局行科。
然而报相两殊，故使教分同别，故须辨示，方见诸篇。
然二部同戒同制，则事法相同。
行用仪式，类准僧法，具在诸门，随事详用。
若辨成犯相者，戒本自分；隐而难知者，具在随相。
通塞中，初文。
同戒，即止持戒本，初篇四重①，二篇七戒，三十中十八，九十中六十九，众学一百，七灭诤也。
同制，谓作持诸法②。
具诸门者，同戒在中卷③，同制则上下二卷。
其全同者，则无别举，如集僧与欲羯磨僧网之类。
少有异者，随事点示，如结界中，尼界二里、有难同僧；舍戒中，明尼无再受；受日中，尼唯七日；二衣中，尼加二衣之类。
上通明两同。
若下，别显同戒。
上文指易，戒本分者，即律广文。
隐下，显难。
随相即中卷。
如离衣中，三衣、五衣皆提；众学④中，通示尼等同犯；又篇聚中，示尼八重；又持犯，境想云尼中非无，亦指同僧，通缘中，总标五众之类。
①初篇四重，记约僧戒本明同。
若约尼戒辨同异，八重中初四重同，后四僧无。
②作持诸法，钞批云：安、恣、受、说，此皆同制。
③中卷，中卷者，有通别二意。
别指释相，通指四篇。
中卷四篇，皆释止持门相故，即今记中所引是也。
④众学，钞二五·三六众学戒中云：尼等四众亦吉罗。
又篇聚，彼一四·一七云尼有八波罗夷，前四同于大僧等。
持犯，彼二七·四六云：尼中非无，且削略之，已如初述。
又二七·二七：以下通缘涉诸戒，故有七种：一、是五众出家人，二、无病，三、心期境，四、无命难，五、无梵难，六、称本境，七、进趣果。
余有约位之戒，谓轻重不同、有无互缺、犯同缘异，而是当世盛行、种相难知者，及别行众行等法，方列尼别行法中。
次明塞中。
前明止行，初句标示。
约位戒，即与僧异者：八夷后四，十七残中十戒，三十中十二，单提中一百九，八提舍尼。
寻尼戒本对之可见。
谓下，释异。
文列三句，例括异戒，略为引之。
轻重不同中三：初、僧残六戒漏失、二粗、二房，僧重尼轻①。
摩触，僧轻尼重，残篇唯有此句；二、舍堕九戒；三、单提十三戒。
有无互缺中二：初、舍堕尼无二戒；二、单提尼无三戒。
犯同缘异亦二：初、舍堕一戒；二、单提五戒。
上约钞、疏以明。
更以义求，八夷后四，及二不定，即是有无。
八提舍尼⑧，四八相望，亦即有无。
对索美食，即同轻重。
而下指尼篇，如上多异，不可尽列，故选时要，方入别行。
盛行，谓数犯。
难知，谓微隐。
互专一义⑨，亦所不出，即如下篇止列六戒，夷中出三，触、八及覆；残中出二，言人、四独；单提出纺绩一戒。
及下一句示作行。
言众行者，下列七门⑩，六即随戒一门，余之六种，并属众行，谓受、忏、说、恣、安居、师资也。
方下，总指。
①尼轻，漏失，提；二粗，偷兰；二房亦兰。
②五敷：一、蚕绵，二、黑毛，三、白毛，四、减六年，五、不揲坐具。
③索美食，问：尼提舍尼中制之，何僧戒本中曰尼吉耶？
答：戒疏一四·七：尼结轻者，大僧丈夫，身报力强，喜乞美食，取资身故，所以重制。
尼乞美食，女人所讳，为希故轻。
此吉罗者，结不同罪，实犯提舍。
问：不同何罪，而结于尼？
答：不同非罪，示不同戒。
随结方便，使异二部。
行宗：问中，今此吉罗，既非实犯，应成虚结，故问何罪。
答中，初明非罪，非正犯故。
随下，次示罪体。
④一、背请，二、足食，第一百四十八戒，文云：若比丘尼，先受请，若足食已，后食饭、麨、干饭、鱼及肉者，波逸提。
⑤与外道食，戒本云：若比丘尼，自手持食，与白衣、外道食者，波逸提。
⑥四、与年不满，文云：若比丘尼，年满十八童女，二岁学戒，已满二十，与授具足戒。
若比丘尼，知年不满二十，与授具足戒，波逸提。
⑦雨衣常开，行宗：雨衣过量虽同，用则有别。
僧开夏月，尼听常用，开用长短不同。
⑧八提舍尼，一、乞酥，二、乞油，三、乞蜜，四、乞黑石蜜，五、乞乳，六、乞酪，七、乞鱼，八、乞肉。
此与僧四提舍尼全异，故互望有无。
⑨互专一义，谓淫妄等，数犯而非微隐。
或微隐而行希者，如诸谏戒等。
⑩列七门，钞四二·一尼众别行篇，总列七门：一、受戒，二、忏罪，三、说戒，四、安居、受日，五、自恣，六、随戒，七、师徒杂行。
第六即明随戒相，故云六、随戒。
此但分其宗类，犹未显其来诠。
诸有不同之意，具在大疏。
结意中。
上二句结前。
分宗类者，即向所明通塞条别。
未显来诠者，不明立教同别来意也。
诸下，指广。
不同意者，即上止作别相，各有所以。
大疏，即祖师所禀首师律疏二十卷。
而言大者，或随大部为言，或简今家戒、业二疏，非谓①尊师故也。
今见义钞、戒疏，不能广录，学者自寻。
①非谓，暗破会正，彼云：彼题本无大字，盖南山尊师耳。
第九，下三众随行异同意。
第九门。
标云异同有二：初明沙弥，即对大僧；下明式叉，即望三众①。
①式叉，即望三众：三众即大僧、大尼、沙弥，合男女二沙弥。
二众沙弥。
若约戒体，同大僧无作。
检其本数，唯显于十。
就余随行，类等尘沙。
结罪居第五篇，就位在诸戒末。
沙弥中，初科。
上句标名。
沙弥是梵语，此云息慈。
若下，明体同。
检下，示相局。
就下，明行遍。
等尘沙者，副本体故。
下云①除羯磨一法，不在数例，自余众行，并制同修等②。
结下，明犯。
第五篇即突吉罗，无论遮性，一概结吉，示教轻故。
就下，显位。
诸戒末者，即指广律③，并列戒后，别尊卑故。
问：体既是同，那分大小？
答：境量虽同，志愿硕异。
有愿④无愿，岂不明乎？
若尔，既遍尘沙，何唯列十？
答：若论戒体，发在三归。
后说十戒，略陈其相，如大僧四重之例。
故下云且列十戒，喜犯前标，余所未知，二师别教等。
①下云，指沙弥篇，四一·三五。
羯磨众行，不足大僧，故云不在。
②同修等，钞四一·三五：如说戒、自恣，既是常行，不得别众。
③广律，在杂犍度末，沙弥篇云大小持是也。
④有愿，戒疏二·二二引明了论：毗尼有九义：六者，有愿，如沙弥十种学处；七者，无愿，如白四竟，诸戒并起。
行宗二·二三：有愿者，具戒方便故；无愿者，已满足故。
又济缘一·一：初云无愿，已获具足，无愿求故。
有愿，反上可知。
自外行法不同，取舍有异者，各就别篇具明。
辨异中。
言自外者，如五德、十数①、持衣、说净、别堂说恣、有缘掘坏之类，并如下篇。
事容是非，故云取舍。
沙弥如本篇，沙弥尼附尼法，故云各就等。
①五德、十数，羯磨注：如请僧福田经，沙弥应知五德：一者，发心出家，怀佩道故；二者，毁其形好，应法服故；三者，永割亲爱，无適莫故；四者，委弃身命，遵崇道故；五者，志求大乘，为度人故。
依如僧祇律，应为说十数：一者，一切众生皆依饮食；二者，名色；三者，痛痒想；四者，四谛；五者，五阴；六者，六入；七者，七觉意；八者，八正道；九者，九众生居；十者，十一切入。
业疏一一·三四以下详释之。
式叉摩那。
六法是其学宗，戒体更不重发。
自余随行对治，同诸三众学之。
次式叉中，初文。
上句标名，此云学法女。
由尼报弱，就小学中别提六行，为具方便。
二年则验胎有无，六法则显行贞固。
十诵所谓练身练心，即此义也。
六法下，明体同沙弥。
自下，明行同三众。
六法者：一、摩触，二、盗四钱，三、杀畜，四、小妄，五、非时食，六、饮酒。
学宗，谓行本也。
言学有三：一、学根本，二、学法，三、学行。
不重发者，以式叉尼转根为男，即入僧沙弥故。
业疏云此学法女，无戒体也，但受别教，位过沙弥。
以人不解，谓分三众，有三戒体等。
问：沙弥尼戒，既遍尘沙，何以式叉方行此六？
答：选其喜犯，重更约勒，无体再发，即其义矣。
同三众者，指下文也。
同大僧，则具在诸篇。
同大尼、沙弥，则各如别篇。
沙弥合一，故言三众。
必有不同，具如尼别法所显。
别行中。
如无沙弥尼，得与大尼授食之类，下文具委。
第十，明钞者引用正文、去滥传真、科酌意。
初明引用正经，次明世中伪说，后明钞兴本意。
第十门，标分中。
钞者，祖师自号也。
引下三句，即括三科。
但科酌之言，对下少异。
然下云钞兴，但明抄略之意，此言科酌，正明量处之谋，前后异名，共成一意。
言正经者，正谓入诸正录，经者，训法，训常①。
名兼通别，通该三藏，别在修多。
今此从通，以收群部。
①训法，训常，阿弥陀经通赞：常则百王不易，法则千代同规。
盂兰盆经疏新记：法则尊卑共遵，常乃古今不易。
初、言正本者。
僧祇律、昙无德部、萨婆多部、弥沙塞部、迦叶遗部、婆粗富罗部。
毗尼母论、善见论、摩得勒伽论、萨婆多论、毗奈耶律、明了论、五百问法、出要律仪。
自余众部，文广不列。
小乘律论中又三。
初明诸律。
具云摩诃僧祇，此翻大众。
昙无德，亦云昙摩毱多，此翻法正，亦云法护③法镜法密。
萨婆多，或云萨婆谛婆，此云有。
弥沙塞，此云不著有无观⑤。
迦叶遗，亦云迦叶毗，此云重空观⑥。
婆粗富罗，亦名婆蹉富罗，此云著有行⑦。
①五部，详戒疏一·五一，止观辅行六，法华补注、义赞、私志、私记等。
②大集，第二十三。
③法护，戒疏一·六六：法正，谓法正律主，明慧卓朗，除邪倒也。
又言法护者，能兴建正法，不坠于时。
又言法镜者，能照达万法也。
法密法藏，覆隐密护之义欤。
④一切有，从计，彼计三世实有，法体恒有等。
⑤不著有无观，戒疏一·六：经云：不作地水火风空识相，名弥沙塞。
此云不著有无观。
⑥重空观，戒疏一·六：经云：说无有我及以受者，转诸烦恼犹如死尸，名迦叶毗。
此云重空观。
行宗：我即所计倒本，受是能执妄情。
凡谓实有，遂生执著。
我既本无，执将何附？
下翻重空，义在此也。
⑦著有行，戒疏一·六一：皆说有我，不说空相，犹如小儿，名婆粗富罗，此云著有行。
行宗：问：此与外道何别？
答：外道妄谓蕴中别有神我。
此约观行，推析我、蕴非一非异，知是虚妄，计妄为有，可得悟道。
上列六部。
前之四部，戒本、广律此土已翻，即根本获一①，五部得三。
翻传时代，备如戒疏。
下之二部，据非今钞所引，相因列之，知名而已。
注云依大集者，义钞所引②三藏口传及遗教法律，并以僧祇列为五部，所出不同，故此示之。
毗尼下，次列诸论。
此科所列，名为律论，亦名戒论。
婆沙、成实等，自属经论，昔人不晓，例云小乘论，传滥久矣。
多论下注并传者，即师资传③。
了论注云释正量部者，此亦上座部中分出，律本不到此方，即了论所宗也。
真谛，即陈朝翻经三藏，出疏五卷，解释了论，其文未流东南。
五百问法，亦云五百问事经④。
出要律仪，梁武帝集，凡二十卷。
自下，三、指广。
如三千威仪、毗跋律、决正二部律论等，皆律之部类。
①根本获一，二部中窟内部也。
②义钞所引，义钞卷一引三藏口传，明五部分为十二部；又引遗教法律，明五部衣色，并取僧祇，除婆粗富罗。
通释曰：依祇律私记，亦以僧祇为五部一也。
③师资传，珠林百·十九云：萨婆多师资传，五卷，梁朝扬州建安寺沙门释僧祐撰。
④五百问事经，具题：佛说目连问戒律中五百轻重事经。
⑤有云二部，节古义引增晖云：自余等者，即二部、九部、十二、十八、二十部等。
搜玄、集要、义苑并同。
今记斥意，盖谓彼窟外部及自余十八部等，未渡此土，如何指之。
又遗教、爱道皆下文并大小乘经摄，属次科化教故。
并大小乘经，及以二论，与律相应者，名随经律①。
次经论中。
二论亦即大小，此总化教。
①随经律，简正记云：随经律者，谓随经论中有解律处，如涅槃中禁断鱼肉、八不净物等。
合云随律经、随律论等。
今言随经律，取语顺故。
并具入正录，如费长房开皇三宝录十五卷中。
结略中。
费长房，后周高僧。
周武灭法，遂为翻经学士①，隋文帝开皇十七年，撰历代三宝录，凡十五卷，今见大藏。
①为翻经学士，唐传二：时有翻经学士，成都费长房，本预缁衣，周朝从废因俗。
次明诸师异执。
次明异执，标中。
有人谓聪、覆二师首传四分，祖师不合科为异执。
今谓异执之言，目其各计，有何毁斥？
纵容妄解，岂不思所禀首师亦列于后？
又前云五部异执，则所宗部主亦在其中，又何独党于聪、覆耶？
非圣人者无法，即斯人也。
法聪律师、覆律师，光律师，理、隐、乐三师，遵统师，渊律师，云、晖、愿三师，洪、胜二师，首律师，砺律师，基律师。
列示中。
所列诸师，并出续高僧传。
古记广引，今不同之。
若依写取，此复何难？
但恐徒丧时功，糅杂钞旨。
必欲知者，取传寻之。
今但列名，略注师禀耳。
法聪元魏朝人，本学僧祇，创弘四分。
传论云自初开律，师号法聪是也。
道覆聪师弟子，聪但口传，覆乃作疏六卷。
传论云：但是长科。
至于义举，未闻于世。
慧光自光至晖，皆北齐人。
光依覆学，初制疏十卷，后裁为四卷，故云两出。
洪理昙隐道乐钞四卷。
三师并光师弟子。
道云道晖①法愿上三师并光门人。
愿，即隋朝人，疏十卷，钞二卷。
道洪，法胜，智首并隋朝人，依洪听习。
首，即祖师所承。
法砺洪渊弟子。
祖师亦尝从学，一月而终。
今疏犹存。
基师①道覆、道云、道晖，并唐传二七惠光传附见。
洪理、道乐，同卷昙隐传附见。
智首、法砺见唐传二八。
洪渊、道洪、法胜，均卷二七洪遵传附见。
法愿亦见卷二七。
已外昙瑗、僧祐、灵裕诸师已下，及江表、关内、河南、蜀部，诸余流传者，并具披括，一如义钞。
结指中。
昙瑗①，僧祐，灵裕。
江表，表即外也，或云江外、江左，并指吴越，在江汉之外故也。
关内即京兆。
河南即洛阳。
蜀部即东西两川。
指义钞者，未见其文。
上来所明，并是所钞，即前序云包异部③等四句，收之可见。
又异执中，传演虽多，不出六见，亦如上引。
①昙瑗，唐传二七；僧祐，梁传一一；灵裕，唐传一一。
②祖师前身，宋传一四道宣传：母娠，而梦月贯其怀，复梦梵僧语曰：汝所娠者，即梁朝僧祐律师，祐则南齐剡溪隐岳寺僧护也。
③云包异部，具云包异部诚文，括众经随说，及西土贤圣所遗，此方先德文纪等是。
次明世中伪经。
次明伪经者。
一、世多不辨，随得滥用。
二、事乖正典，反为执据。
如三百福罚①、三十六硕余粮②、五部五色衣③、以钱赎佛食④等，并如下破。
今宗引用，并据真文，使来学生信，行事无疑。
此章之来，意如此矣。
①三百福罚，钞一·二八：又有愚师，引净度经三百福罚，此乃伪经人造，智者共非。
是谓师打罚弟子也。
资持云：旧记云：彼明重罪打三百，中罪打二百，下罪打一百，皆得福也。
②三十六硕余粮，钞二一·五：昔云：俭开三十六石，出善生经。
余自披检，真伪二本并无，举世梦传。
③五部五色衣，钞三·一四：遗教法律经中五色者，此非正录，无知者用之。
④以钱赎佛食，钞一七·三九：俗家佛盘，本不属佛，不劳设赎。
言赎，伪经。
诸佛下生经六帙①，净行优婆塞经十卷，独觉论、金棺经、救疾经、罪福决疑经、毗尼决正论、优波离论、普决论、阿难请戒律论、迦叶问论、大威仪请问论、五辛经、宝鬘论、唯识普决论、初教经、罪报经、日轮供养经、乳光经、应供行经、福田报应经、宝印经、沙弥论、文殊请问要行论、提谓经。
列示中②。
经论参列，凡二十五本。
经有十四，论有十一。
其间诸佛下生、乳光、提谓并有真伪二本，他宗或引，并正本耳。
①帙，袠、袟、秩、帙并通书衣，又书卷编次。
②列示中，按武周刊定伪经目，经凡列二百二十八部，与今所引，出没互显。
又彼中但出经及集录，不出于论，如藏目所载。
如是等人造经论，总有五百四十余卷。
代代渐出，文义浅局，多附世情。
隋朝久已焚除，愚丛犹自滥用。
且述与律相应者，如前所列，余文存略。
结斥，可知。
隋帝敕令长房录中所不收者，并集焚毁。
搜之不尽，当时犹用，故此斥之。
然尼钞、义钞或复引用，未详何意。
后明钞兴本意。
钞兴中。
标云本意者，下云临机有用等是。
夫钞者，固令撮略正文，包括诸意也。
正明中，初科。
攒多归少，曰撮略；举一总众，名包括。
余如前解。
余智同萤曜，量实疏庸，何敢轻侮猷言，动成戏论！
次科。
智谓识见。
量即器度。
侮，慢也。
猷言，即自所钞。
猷，法也。
空有二计，双亦双非，四执相攻①，名为戏论。
今采摭众典，取舍诸家，恐疑同彼，故须遮之。
①四执相攻，遗教论：四种差别智障法，分别、可分别故，如经汝等比丘若种种戏论，其心则乱故。
记：一切教门，无非方便，若起执诤，通归戏论；谓执己非他，浮词异论，同于戏剧，故云戏论。
四种差别，一、空，二、有，三、两亦，四、双非，并是妄计，故名四种。
能障正道故，是知障，释经种种也。
分别是能执，可分别是所执，释经心乱也。
虽然，学有所承①，承必知本。
每所引用，先加覆检。
于一事之下，废立意多，诸师所存，情见繁广。
今并删略，止存文证。
正示中，初文。
上句推其师受②，显非自裁；次句呈于己怀，明须去取。
每下，正叙删削。
初二句示检讨。
覆，谓反覆。
于下四句，明所删。
一事，举少类多，一事尚然，况一部行事，其繁可知。
文中繁有二重：一、废立多者，约诸家相望也；二、情见繁者，就诸家自论也。
①所承，后汉书·儒林传序：若师资所承，标名为证者，乃著之云。
注：老子曰：善人者，不善人之师也；不善人者，善人之资也。
故因曰师资。
②推其师受，师即智首师，遗编四：事钞序云：学有所承，承必知本。
据此，南山承首，故为第九祖也。
今下，示能删。
此亦有二：一者，全除删，如受戒法及十三难，羯磨、戒本等并广列义门，今钞不录；二者，对破删，如下但云诸说不同，昔解多途，废昔义等，而不委引彼说者是。
如自然界体广狭方圆、三小立相、安居受日等，并多古解，一一标破，此但直申今义，即引诚教，证令取信，故云今并等。
且引一事，余准明之。
如下问云：自然界为方圆耶？
答云：昔云定方。
下引十诵、本律、五分、善见、了论等文，仍云广引诚证，定方须废。
首题删繁，文唯据此。
如上所示，想无惑矣。
及教通余论①，理相难知，自非通解，焉能究尽？
具如集义钞所显。
指余义中。
然今此钞虽并删略，诸师申释未必全非，或义章开其户牖，或问答释于幽微，何以此中一概除削？
文明此意，据合存之，止由难解，不逗新学，故别为一部，目为义钞。
文有三卷，下卷已亡，故今所指，彼文多阙。
义钞兴致，明文在兹，古多妄说，或云二疏之余，或云二疏张本②，如别所破③。
具云拾毗尼义钞，此中语省，以集字代之，下单云义钞、别钞，皆此例也。
文中。
通，犹容也。
余论，即目义解。
容彼之说，明其可存。
上二句明义之幽隐。
自下二句，明不益初心。
言通解者，以目博知深识之士。
具下，正指彼文。
①教通余论，谓教即指古师申释，教可畏故。
通，记云犹容也等。
言古解之是，而可取入今钞者。
然余论非急务之事，故且省之也。
②张本，书言故事曰：预为后地，曰张本。
注：张本，底本也。
笔削记第二云：欲张其本，故揽广以成略。
③如别所破，记主义钞序：或云戒、业二疏不尽之义，收拾成文者。
尝用对考，而文义多同。
若其不尽，止可拾其所遗，岂得彼此重见？
故知不尔。
或云为二疏张本者，且事钞所指，三部显然，岂是为疏而为草创？
又先撰事钞，当武德之末，次制此钞，乃贞观之初，年历相去，足显同时。
况贞观之间，始创二疏，以见昔云拾疏不尽者，得非谬哉？
而抄略证文，多不具委，但取文义堪来入宗者。
自外不尽之文，必欲寻讨，知其始末，则非钞者之意。
故文云：诸比丘欲不具说文句，佛言：听之。
毗尼母论①云：佛令引要言妙辞，直显其义。
明不具中。
遮世疑云三藏正教，义无改作，何以引用，辄有去取？
故此释之，仍引证据。
初明取意，堪入宗者，涉今行事也。
自下，指所余。
撮要包括，是钞所宗，横评繁文，即今所讳，故云非钞者意也。
故下，引证。
初引本律，出三十四卷②。
次引母论，文出第六。
并因比丘为人说法，不能广说，白佛故听。
律文具引，论略白语。
要，谓精当该摄。
妙，即善巧适机。
①毗尼母论，卷六云：诸比丘，佛既听说十二部经，欲示现此义，复有疑心：若欲次第说文，众大文多，恐生疲厌；若略撰集好辞，直示现义，不知如何。
以是因缘具白世尊，佛即听诸比丘引经中要言妙辞，直显其义。
②本律出三十四卷，现本出三十五说戒犍度，彼云：时比丘欲分别说义，当说义时，不具说文句，各自生疑。
佛言听说义，不具说文句。
庶令临机有用，无待访于他人。
即事即行，岂复疑于罪福？
示所为者，即钞兴意也。
庶，望也。
访，问也。
上明法有伦序，不假他求；下显事有准承，无疑得失。
临机有用即事即行，二句偶对，语别义同。
此之四句，一部大宗，独异诸师，高超九代。
尽如来权巧之旨，辟群生解脱之门。
三宝所以住持，五乘所以发轸者，功在于兹矣！
是以行事之目，标在首题，训蒙之词，遍于一部。
凡为道众，率由此门。
禅教虽殊，无不受赐。
曲寻弘济，可胜言哉？
犹恐后代加诸不急之务，增益其中，使真宗芜秽，行者致迷。
鸟鼠之喻复存于兹日矣！
遮妄增者。
此即圣意，悬鉴未来，各兴解释，必乖本趣，故此止之。
初叙妄增。
不急务者，即世现行诸家章记，或广张法相，或多杂俗书，颠覆祖宗，翳昏智眼，请详圣训，自可鉴之。
使下，次显过患。
上句明坏教。
今钞始终，尽稽圣典，故曰真宗。
次句明迷行。
教行两亡，则破戒造恶，非沙门行，如鸟鼠焉。
此出佛藏经①，彼明比丘不修戒行，非道非俗，犹如蝙蝠，非鸟非鼠，具引如篇聚中。
意谓此钞既兴，人知持奉，由彼秽杂，后进还迷，故云复存也。
兹日，通指斯时。
即今学者，专攻章记，争驰讲论，以为己能。
身作重夷，口护轻吉。
自谓精明盗相，反侵损于四方；善达淫科，更荒迷于三道。
昏飧餍饫②，尚说过中；夕饮酕醄，犹谈酒制。
人前敛相，诈现威容；屏处为非，略无畏忌。
此徒击目，岂是诬言？
良由章记之乖讹，复是师承之庸鄙，不令③教于不令，一盲导于众盲。
皇祖真宗，于兹殆绝。
一寻此意，不觉嗟呼！
因笔斯文，益增哽痛。
自非圣鉴，孰见余心。
悲夫！
①佛藏经，四卷，罗什译，彼净戒品云：譬如蝙蝠，欲捕鸟时，则入穴为鼠；欲捕鼠时，则飞空为鸟。
而实无鼠鸟之用，其身臭秽，但乐暗冥。
舍利弗，破戒比丘亦复如是。
②餍饫，餍，音厌。
饫，于据切，音淤。
并饱也。
③不令，令，即法也。
今言非法教于非法，不律教于不律也。
此之十条，并总束诸门，例科分析。
若揽收不尽，自下别论。
总结中。
上三句结前。
言总束者，则验十门非别序，明矣。
诸门者，即下诸篇，则显教兴中指诸门，非九门，明矣。
析，辨也。
若下，指广可知。
别论者，则三十篇望序为别，又复明矣。
夫宅身佛海，餐味法流，形厕僧伍，行唯三位。
大段第三，示所诠行相①。
初总示中。
宅，居也。
佛门广大，包纳清澄，喻之如海。
僧禀佛化，即居其中，如犯重禁，名为边罪，谓漂出佛海边外，即其义也。
流即是水，法能滋物，故比于水。
厕，预也。
伍，众也。
此明比丘身具三宝，所修法行，虽乃万途，以众、自、共，摄无不尽。
然据行体，止是二持，但就作中，别简一色：羯磨僧法，以为众行；自余杂法，总归共行。
欲使纲目两分，众别无滥，故云唯三位也。
①三示所诠行相，序文三：初、通叙撰述缘起，一卷一三页；二、统括诸篇大纲，一卷三四页；三、总示所诠行相，即今文。
若遵仰正戒，识达持犯，则中卷之中，体相具矣。
自行既成，外德彰用，则上卷之中，纲领存矣。
自他两德，成相多途，则下卷之中，毛目显矣。
别对中，初明自行。
上句明建志摄修，次句示学知教相。
出离圣道，不类邪术，故云正戒。
文指体相，必具法行，体附释相，相总四篇，故此二字，统于中卷。
自下，次明众行。
上句蹑前，次句正示。
凡行僧事，必先简众，故须体净，方应秉宣。
言纲领者，对下毛目也。
匡摄住持①，存乎众法；随事奉修，在乎别行。
众法存，则别行修；纲领举，则毛目正②。
上下作持，离分在此。
自他下，明共行。
上句示行相。
凡为道众，彼我同须，即是共义，故云两德。
德亦行也。
下句显繁多。
除僧法羯磨已外，一切作行，皆归共收。
唯此共行，摄相最广，故曰多途。
或可上句蹑前两行，次句正示行相，谓必须共行，辅成自、众，故云成相多途。
①匡摄住持，序首有匡摄僧徒住持佛法等文。
②纲领举则毛目正，羯磨注：前举纲领，末振毛目。
业疏三·二释云：若网目之在纲，如裘毛之依领，故云毛目。
问：自众①两行，亦制同遵，岂非相滥？
答：自行则护体防心，义非他共，止作体别，此不在言。
就论众行，作业办事，多是为他，义非常行，有缘方举。
共行不尔，日用恒须，是僧俱禀，独彰斯目，如衣药钵器、讣请导俗等类。
比论二行，别相可知。
然三行之目，古德所传。
若取今文，明标自行，又复前云上卷②则摄于众务，则自、众二行名义灼然。
唯斯共行，虽复无文，两德之言，义取无爽。
古多妄解，不免繁词。
问：前文已分，何意重述？
答：前判能诠，则以文摄行；此明所诠，则指行在文。
虽文行俱明，而正意两别。
问：前以上卷在初，此则中卷为首，何以不同？
答：意如上解。
③若尔，何不依行次第，以自行为上卷耶？
答：此有二意：一、约行次第，则先止后作，自行合初；二、约事胜劣，则住持功大，众须在首。
故律序云：以众和合故，佛法得久住。
今取后意，如文所列。
①自众，意谓自他同遵，以名共行。
自行、众行，并同修奉，此亦共行。
若尔，共行之名，岂非混哉？
②前云上卷，钞一·三二：上卷则摄众务，中卷则遵戒体，下卷则随机要行。
③意如上解，记上文云：凡行僧事，必先简众，故须体净，方应秉宣。
此三明行，无行不收；三卷摄文，无文不委。
双结中。
教行两备，摄机斯尽。
然则①事类相投，更难量拟。
若长途散释，则寡于讨论；必随相曲分，便过在繁碎。
次科。
初二句标难。
谓事随篇类，则使三行互有投寄。
如上卷标宗亦明法、体、行、相，及舍戒、六念、别人说恣、识疑发露之类，则众行兼自共也。
又中卷忏六聚中，众别悔法，则自行兼众共也。
下卷摄衣、摄食、亡物等诸羯磨法并杂行等，则共行兼众自也。
三行相参，不可一判，故云难也。
若下，释其难相，成繁阙过。
上二句示阙略过。
长途散释者，谓不约三行收束也。
寡讨论者，谓不称机宜也，以言无所归，人难披检故。
下二句明伤繁过。
言曲分者，谓逐卷随篇，明三行简判也。
过在繁碎者，乱于教旨也。
①然则，意云：上约三卷以分三行，然有事类互相投寄，难量断拟定者。
若以难量拟故，不约三卷以分三行，但长途散释，则言无所归，寡于讨论；又事类投故，必每卷随相曲分三行，便过在繁碎。
今随①宜约略，通结指归。
使举领提纲，毛目自整。
载舒载览，随事随依。
三中。
初示今判。
上二句，正示对翻两过。
随宜者，离前寡讨论过也。
约略者，翻前曲分也。
通结者，谓大分三行，翻上散释也。
指归者，虽有相投，举行摄属，离上繁碎过也。
下二句显意，使，谓令于后人也。
纲领，即三行。
毛目，即诸篇行相。
整，理也。
载下，结劝。
上句劝学，开其解也。
下句劝修，成其行也。
载，即重也。
①今随，意云：今者随顺机宜，约略条科，不复曲分。
通结一部，大分三行，虽有投寄，指归摄属。
使学律者举提三行纲领，诸篇毛目自整然矣。
重载舒卷，重载览文，随事现前，随依行焉。
四分律行事钞资持记卷第二四分律行事钞资持记卷第三宋余杭沙门元照撰记四分律删繁补阙行事钞卷上上卷首题，委如前释。
今总分对，略为四别。
初、约能所。
上三字律题是所宗，下七字钞题是能宗。
又律题中，四分属能集，律是所集。
钞题中，删补行三字是能，繁阙事三字为所。
又钞字是能，行事属所。
二、约通别。
律题为通，贯诸部故①；钞题为别，局今文故。
又四分为别，五中一故；律字是通，诸宗同称故。
删等六字为别，无所滥故；钞字为通，容相涉故。
三、约人分②。
律是佛制，四分即部主集，钞即祖师撰。
四、约华梵。
上三字翻梵成华，下并华语。
梵云折埵理质埵理，此翻分四，从此方俗，回易其语。
辨律华梵，如释相中，极知繁碎；讲学剖文，不得不尔。
忘筌③之士，更繁何患；执指之徒，无言亦著，岂不然乎？
①贯诸部故，资行云：济抄云：祖师所撰三大部、义钞、尼钞等，并标四分律，故云诸部。
爰知非谓通余师所述也。
②三、约人分，资行云：删等六字，不释属对者。
允师云：自摄钞字故欤。
智云：上云钞是能，删等是所，则是所钞，非属人，故不论欤。
③忘筌，庄子·外物：筌者所以在鱼，得鱼而忘筌。
言者所以在意，得意而忘言。
吾安得夫忘言之人而与之言哉！
标宗显德篇第一集僧通局篇第二足数众相篇第三受欲是非篇第四通辨羯磨篇第五结界方法篇第六僧网大纲篇第七受戒缘集篇第八师资相摄篇第九说戒正仪篇第十安居策修篇第十一自恣宗要篇第十二列篇中。
标宗劝学，文局上卷，义该一部。
下十一篇，正明众行。
然成办僧事，必假四缘：人、法、事、处，阙一不可。
今此诸篇，依之而列。
第二、三、四，即能秉之人；第五，即所秉之法；第六，即秉法之处；以下六篇，即所被之事。
事复有三：七及八、九，即有情事；十与十二，即非情事；安居一篇，即二合事人依处故。
若约篇中分房、受日，并非情耳。
标宗显德篇第一释标宗篇。
一部之文，兼该三藏；文体正意，唯归戒律。
故当标出正宗，显彰胜德，使夫学者投心有所，功不虚费。
故以此篇冠于卷首。
标即训指，宗即是戒。
问：下列四种，何者是宗？
答：若就别论，唯法为宗。
下云宗体①，或云法体，宗法互举，别指何疑？
若约通论，四并是宗，良由戒法总余三故。
言显德者，广引教相，赞述戒功，令知本受，专勤守护。
即下科云：顺戒则三宝住持，办比丘事。
至文可见。
自昔章记②，并以标宗科为僧体，甚失文意，如后攻之。
今明此篇指示学宗，激励持奉，通贯诸篇，总发三行。
是以尼钞③题云劝学，准彼验此，方见圣心。
学者临文，弥须用意。
提携开诱，最所精详。
必欲智眼开明，学路无壅；此而不达，余并徒然。
勉夫！
注有二意：一是开章，以此篇中不别分④故；二即释题，由是二门合之为目。
恐人不晓，故注释之。
①下云宗体，下钞三·七云今略指宗体行相。
记：宗即是法。
又下钞三·九略标四种，即戒法、戒体、戒行、戒相是也。
②自昔章记，搜玄云：初篇标戒宗以辨僧体，已下三篇约集是非以明僧用。
③尼钞，彼亦有三十篇，初篇明劝学，即当事钞·标宗篇。
④此篇中不别分，记以义科，此之四条已下为后章，已前为前章。
然本文中不标分此二章，故注示之也。
夫律海冲深，津通万象。
虽包含无外，而不宿死尸；腾岳波云，而潮不过限。
叹教文中。
律字是法，海下并喻。
今先出喻，然后合法①。
初三字明竖深，次句明横广。
虽下二句，明容而不杂；腾下二句，明逸而不滥。
冲亦训深，渐渐深入，莫穷底故。
通万象者，天地万物，皆蒙润故。
包含等者，百川所归故。
不宿尸者，性清洁故。
腾岳等者，势荡逸故。
岳喻其高，云喻其动，喻中喻故。
潮不过者，涌有时故。
法合中。
初、合竖深。
远古诸佛、三乘圣贤，由戒资成②，至于现、未，展转无穷。
故戒疏云③：前圣果圆，后贤因满。
引生来业，展转住持。
众生无尽，戒亦无竭。
即戒本云如过去诸佛，及以未来者，现在诸世尊，皆共尊敬戒是也。
二、合横广。
三义释之：初、明遍境者，十方法界，依正二报，情非情类，无非戒故；二、约禁业者，三业四仪，施为举动，三千八万，皆圣制故；三、约资行者，万行由生，众善所住，三圣道成，率由戒检④故。
合第三中。
戒法弘通，九道⑤师训，人收七众，趣该非、畜，摄济不遗，故云无外。
然则或违重禁，教所不容。
五众则坌污清流，必加摈罚；其余则入道无益，永障出家。
若论治摈，实通诸篇；然对死尸，须约四重。
即律序云：譬如有死尸，大海不容受，为疾风所漂，弃之于岸上。
诸作恶行者，犹如彼死尸，众所不容受，以是当持戒。
①今先出喻，然后合法，通释云：本文但举譬说，无合法文。
故今记主先释喻说，然后自补出合法文。
喻中分为四义：一、竖深，二、横广，三、容而不杂，四、逸而不滥。
法中亦合此四义。
②资成，谓万行之生，皆资戒以成也。
③戒疏云，行宗二·三：示无穷之益。
前圣后贤，并通三乘。
上是自行；引下，明化他。
来业谓戒善功德。
法体常住，在人所兴，人相继接，法何有尽？
有同世宝，滋长无穷。
④戒检，检，法度也，又检束也，制也。
⑤九道，钞一五·六：夫三宝所以隆安，九道所以师训必宗于戒。
记：戒经云：三世诸佛，皆尊敬戒。
是知戒法，佛犹师奉。
今望无非可治，故云九道耳。
⑥本宗通受五、八，受戒篇记八·三：若准多宗，余道通受三归，不沾戒法；成宗亦通五、八，但障出家。
合第四者。
谓止作持犯，随缘兴制，诠相浩博，喻若波涛。
然篇聚重轻、犯缘具阙、定犯不犯，纤毫不差。
众别行相，施造有仪，如非成败，无容滥托。
如潮有信，法喻弥彰。
律云①：海有八奇特法②：一、一切众流皆往投之；二、常不失潮限；三、五大河皆投于海，而失本名；四、五大河及天雨尽归于海，无有增减；五、海水尽咸，同为一味；六、不受死尸；七、多出珍宝③；八、大形者所居。
此中略举，未必全同，如戒本序，但明二德④。
必欲强配⑤，临文自裁。
①律云，律三六：佛告目连，海水有八奇特法，所以阿修罗娱乐住者，以此八事故。
何等为八？
已下如记略引。
五大河下，彼列河名。
珍宝下，彼云：所谓宝者，金、银、真珠、琉璃、珊瑚、砗磲、玛瑙。
大形下，云：所谓大形者，身有长百由旬，乃至七百由旬。
②八奇特法，律三六先出喻说，后明合法。
今略举合法中文云：我法中亦有八奇特。
一、我诸弟子，渐次学戒，皆归我法，于中学诸善法。
二、我诸弟子住于戒中，乃至于死终不犯戒。
三、于我法中，四种姓，刹利、婆罗门、毗舍、首陀，以信坚固，从家舍家学道，灭本名，皆称为沙门释子。
四、于我法中，诸族姓子以信坚固，从家舍家学道，入无余涅槃界，而无余涅槃界无增无减。
五、于我法中，同一解脱味。
六、于我法中，不受死尸。
所谓死尸者，非沙门自称为沙门，非梵行自称为梵行，犯戒恶法，不净污秽，邪见覆藏不善业。
七、于我法中，亦多出珍宝。
所谓珍宝者，四念处、四正勤、四如意足、四禅、五根、五力、七觉意、八正道。
八、于我法中，亦受大形。
所谓大形者，众僧中向须陀洹，得须陀洹果，乃至向阿罗汉，得阿罗汉果。
③出珍宝，律云：海水多出珍奇异宝，陆地所无。
所谓宝者，金银如前所引。
④但明二德，通释：戒本云戒如海无涯。
又云：众流海为最。
一切众律中，戒经为上最。
海喻，唯此二而已。
资行钞谓二德指戒如海无涯，如宝求无厌二句，与戒疏二·三一及行宗记释合。
⑤必欲强配，谓欲以律八奇特，及戒序二德，强配今钞文。
对临两文，自裁断之。
故凡厕预玄门者，克须清禁，无容于非；沐心道水者，慕存出要，无染于世。
故能德益于时，迹超尘网。
良由非法无以光其仪，非道无以显其德。
劝持中。
初科。
明出家之人所务唯二：一、须禀戒，二、当学道。
初中。
上句标人。
凡，谓非一。
厕预者，对下沐心，即指身口。
佛法深妙，有信得入，故曰玄门。
克下，示所学。
克，犹必也。
清禁即戒法。
戒防七业，故不容非。
二、学道中。
初句标人。
正道清澄，洗沐尘垢，故喻如水。
慕下，明所修。
慕即志念。
出要即指定慧。
定静慧明，不随尘欲，故无染世。
上约三学，事、理，业、惑，相对以明。
乃知出家之士，义无偏学。
专事昧道，未异凡流；乐道忘事，何由修证？
上是对明三学。
故下，合示两利。
初二句正示。
德益时者，外用无非，住持生善，成利他也。
超尘网者，寡欲绝累，成自利也。
良下，推其所以。
上二句显利他之功，本由净戒；下二句明自利之德，实因定慧。
法即是戒，道即定慧。
而浇末浅识庸见之流，虽名参缁服，学非经远。
行不依律，何善之有？
情既疏野，宁究真要？
封怀守株，志绝通望。
局之心首，而言无诣。
意虽论道，不异于俗。
与世同流，事乖真趣。
研习积年，犹迷暗托。
况谈世论，孰能体之？
叙不学中。
初科。
上二句标人。
浇末是时。
浅识者，无所解故。
庸见者，同尘俗故。
虽下，示庸浅之相。
先且分定：初二句，明学寡；次二句，明行薄；又次二句，明情疏；复次二句，明志塞。
局下至体之，明言论鄙俗。
名参者，无实德故。
缁服，即黑色衣。
不依律者，违圣教故。
疏野者，无所拘故。
真要与下真趣，并指前三学。
封，犹闭也。
守株，喻其愚也。
韩子曰：宋人有耕者，见田中株，兔走触之，折颈而死。
因释耕守株，冀复得兔。
志即是心。
绝通望者，无所见也。
就言论中。
初二句谓无稽实。
局，塞也。
之，犹于也。
首，即头也。
此句蹑上生下。
次四句明混同流俗。
事即所说之事。
研下，举积学比况。
暗托，谓不达前事，冥然为之。
体，即解也。
是以容致滥委①，以乱法司；肆意纵夺，专行暴克。
尚非俗节所许，何有道仪得存？
致令新学困于磐石，律要绝于羁䩛。
于时正法玄纲，宁不覆坠耶！
彰过中四。
初、明滥教。
所行违制，妄谓依律，故云滥委。
法司，即律宗。
律实不然，愚者谓是，故为彼乱。
即世学者，说律训人，自贸椹衣，言遵王制；夜粥晏斋，谓是随方；非时啖饭，妄言未必长恶；贪饮药酒，便言有病疗治。
不学愚僧，传为口实②。
诬圣乱法，岂复过是！
来者有识，慎勿随邪。
①委，与猥音通，鄙也。
钞批云：任也，迷也。
②口实，尚书曰：予恐来世以台为口实。
故事云：为人话柄，曰口实。
肆下，次、明专任。
肆，恣也。
顺己情者，非制而制，曰纵；违我意者，是制便断，名夺。
事既非法，人有不从，即以威武抑而挫之。
所谓持戒①比丘，反遭治摈，乃至罗汉②，亦被打骂，即其事也。
暴谓凶恶。
克即侵害。
尚非下，三、举况。
俗节即世礼，礼以节人故也。
孔子云：非礼勿视，非礼勿听，非礼勿言，非礼勿动。
曲礼曰：傲不可长，欲不可纵。
是则儒典动必合礼，不容纵傲。
安有出世道人，反成肆恣？
故云也。
致令下，四、彰损。
上句明塞学路，次句明灭法，律下二句伤叹。
磐，谓大石。
周易③·困卦云：困于石，据于蒺藜④。
注云：石之为物，坚而不纳者也。
喻上庸流滥为师首，妄行非法，则使来蒙解行不进，如困于石。
若复不学，耻堕无知，如据蒺藜，此谓进退不可之象⑤。
世途击目，岂不昭然？
羁，居宜反，马绊⑥也；䩛，毗必反，车束也。
此二即乘驾之要物。
律为住持中最，故以比焉。
①持戒，法灭尽经文，下记三·三三引之。
②罗汉，十诵文，下钞三·三三引之。
③周易，注十三，传曰：石坚重，难胜之物；蒺藜刺，不可据之物。
④蒺藜，蒺藜子有三角，刺人，状如菱而小，一云早草。
尔雅翼：军旅以铁作茨，布敌路，谓之铁蒺藜。
⑤象，象者，像也，似也。
谓取似像之法为象，令见真理。
周易有大象，即其事也。
出圆觉略疏。
⑥马绊，系足云绊，系首云羁。
故知兴替在人也。
深崇护法者，复何患佛日不再曜，法轮不再转乎！
举兴替中。
初句语通上下，前叙浅识故替，后劝深崇必兴。
次句嘱于后学。
复下，显益。
佛智朗然，故喻如日。
法能摧碾业惑，故喻如轮。
苟得其人，则三宝重兴，反前覆坠，故云再也。
今略指宗体行相，令后进者兴建有托。
正明中，初科。
望下释相，故云略指。
宗即是法，证题不疑①。
令下，示意。
兴谓发心，建即立行。
识体进行，成因感果，故云有托。
如后结文②。
①证题不疑，前释篇题中云：问：下列四种，何者是宗？
答：若就别论，唯法为宗，下云宗体，或云法体，宗法互举，别指何疑。
若约通论，四并是宗。
准此，今宗体行相，犹曰法体行相也。
但科文中，宗体通标四种，宗言通、别兼收。
体者法体，行相之主质也。
②如后结文，下结前生起文云：此之四条，并出道者之本依，成果者之宗极，故标于钞表，令寄心有在。
夫戒者，以随器为功；行者，以领纳为趣。
而能善净身心，称缘而受者，方克相应之道①。
若情无远趣②，差之毫微者，则徒染法流③，将何以为道之净器？
为世良田，义复安在？
领受中。
初文为二，先示法、体。
上句明戒法有济物之能，下句明戒体为立行之本。
器即是机。
大小凡圣，道俗七部，上中下④心，皆获得故。
趣谓归趣。
体能生行，行还护体，以行望体，体为所归，故知比丘以体为本。
领受少差，毕身虚丧。
一生大事，可不慎乎！
而下，次明得失。
初明得者，准受戒中必具五缘，方发戒品：一、能受有五，二、所对有六⑤，三、发心乞戒，四、心境相当⑥，五、事成究竟⑦。
今以善净一句，对收一、三；称缘一句，即收第二；方克一句，即收第四、五。
克，犹遂也。
若下，次明失。
初三句明缘乖不得，即反五缘。
不待全差，少乖即失，故云毫微。
徒，虚也。
将下，彰无戒之过。
上一句失自利，下二句失利他。
①相应之道，随器得戒体也。
②若情无远趣，远谓远大，趣谓发趣。
通谓三品发心耳，是得戒之正因故。
③徒染法流，既不得戒，无沙门性，则虚交道流也。
与上名参缁服，文势相似。
④上中下：上心者，菩萨三聚，求菩提心；中者，权教菩萨及二乘心；下者，凡夫有漏心也。
⑤二、所对有六：一、结界成就，二、有能秉僧，三、数满如法，四、界内尽集，五、白四教法，六、资缘具足。
⑥四、心境相当，睡眠、无心等，及前境羯磨非法、僧众非法等，心不称境，境不称心，并不得戒。
⑦五、事成究竟，始从请师，终至白四，片无乖各，则成法也。
通摄诸相也。
是以凡欲清身行徒，远希圆果者，无宜妄造。
必须专志摄虑，令契入无滞。
故经云：虽无形色，而可护持。
斯文明矣。
结诰中。
初二句，指所诰人。
清身，谓志乐建修。
圆果，即心期极证。
无下一句，诫轻易。
必下，教用意。
专志者，有所诣也。
摄虑者，无异想也。
契谓心会前法，入即纳法归心①。
滞，碍也。
故下，引证。
即涅槃②十八卷。
彼云：云何念戒？
菩萨思惟，有戒不破、不漏、不坏、不杂。
虽无形色④，而可护持；虽非触对，善修方便，可得具足。
诸佛菩萨之所赞叹，是大方等⑤大涅槃因。
此证重心领纳，有戒何疑！
①入即纳法归心，通释曰：或可心境相当，云契入也。
须令得戒无留碍，故云无滞。
若异缘者，不得戒故。
记分契入以为二义，无乃繁细乎。
②涅槃，涅槃文，表无表章本引之，诠要二详解。
③北远，资行云：净影寺慧远称北远。
④虽无形色，初二句，劝护持。
意云：戒虽非青、黄、长、短等形露显现可见色法，而有防非体不失故，可护持之。
此约随行。
次三句，劝受戒。
意云：戒虽非见、闻、触、对、缘虑心法，而如法作法，能发受体，故修礼、乞等方便，可得具足。
此约受体。
诸佛下，结叹。
是圣所赞，大果之因。
此证下，记主点释。
⑤大方等，弥陀经义疏云：方谓方广，等即平等。
实相妙理，横遍诸法，故名方广；竖该凡圣，故云平等。
何者①？
但戒相多途，非唯一轶；心有分限，取之不同；若任境彰名，乃有无量。
且据枢要，略标四种：一者，戒法；二者，戒体；三者，戒行；四者，戒相。
征释中。
初科。
上二字，征上所受，发下开章。
但下，释意：初叙广；且下，示要。
初中。
上二句据法明广。
五、八、十、具，四位不同；或约业者，七支种类也；或从制者，重轻篇聚也。
轶，车相交过，喻其多貌。
次二句约心明广。
即上四位，各有三品。
若下二句，就境明广。
情及非情，不可数故。
示要中。
枢，即门枢，亦取要义。
欲达四科，先须略示。
圣人制教名法，纳法成业名体，依体起护名行，为行有仪名相。
有云未受②名法，受已名体。
今谓不然。
法之为义，贯彻始终，安有受已不得名法？
须知下三从初得号，是故一一皆得称戒。
或可并以③法字贯之，方显体及行、相，非余泛善。
①何者，征意云：问：何故频劝因缘契合，领纳戒体，受戒有何胜利耶？
故释中具开四章，叹戒胜利。
四章结文云：此之四条，并出道者之本依，成果者之宗极。
知自身心，怀佩圣法，下为六道福田，上则三乘因种。
②有云未受，会正云：受前名法，受后曰体。
③或可并以，问：与初释何异？
若不加法字，但云戒体、戒行等者，宁有滥余泛善耶？
答：初释但于戒善四种相对，后释对余善简名；初则从本得名之义，后则简异立名之义。
是且从所望异为二释耳。
或可方下通结上二释。
问：所以唯四，不多少者？
答：摄修始终，无缺剩故。
随成一行，四义整足。
言有次第，行不前后。
问：法之与体，同异云何？
答：业疏云①：体者，戒法所依之本。
是则法为能依，体是所依，不可云同。
又云②：戒体者，所谓纳圣法于心胸。
即法是所纳之戒体。
据此，不可云异。
应知言法③未必是体，言体其必是法。
不即不离，非同非异。
问：行相何异？
答：三业分之④。
①业疏云，记一五·一六云：定名体中，初示体相。
思愿要缘，揽法成业，故尘沙戒法为能依，业体无作为所依也。
②又云，记一六·九云：纳是能受心，圣法即所受戒，能所相冥，心法和合而成于业。
揽法为业，为道基本，故名戒体。
体充正报，心为总主，故云心胸。
初受则心为能纳，法为所纳；受已则法为能依，心是所依。
③应知言法，济缘一六·一三云：问：即法是体，法、体何分？
答：若望未受，但名为法，体是无情。
若加期誓，要缘领纳，依心成业，此法有功，乃名为体。
是故言法未必是体，言体其必是法。
④三业分之，下记云行谓对治，唯在己修等。
又检察即心，心即行体。
又钞戒行文云：持心后起，义顺于前，名为戒行。
又戒相文云：明戒相者，威仪行成，美德光显，故名戒相。
准此等文，以心防护为戒行，以身语外仪为戒相耳。
言戒法者，语法而谈①，不局凡圣。
直明此法，必能轨成出离之道。
要令受者信知有此。
戒法中。
初文二。
初标示。
语，犹叙也。
直下，正明。
法虽两通②，不能委辨，但从圣论，故云直也。
必，定也。
轨成者，示法义也。
出离道者，圣所证也。
释相科为③圣道本基，即同此意。
要下，出从圣所以。
然此但示法之功力，文不明指何者是法，意令学者思而得之。
①语法而谈，意云：泛谈法之言，轨持义，是广通万法，故云不局。
今但别叙戒法，故云直明。
要下，明从轨成圣道，释法所以。
是则从功德可名圣法，随相中圣道本基，此意也。
此意通凡圣释，次科别从圣立，名约位解。
②法虽两通，资行云：此戒能轨成凡圣，故云两通。
轨成凡夫者，转四恶之苦器，轨成人天趣之身。
而今不论此，故云但从圣也。
③释相科为，释相一五·五，亦广张法、体、行、相之四门。
初明法中，又分七门。
其第一名圣道本基也。
彼记释云：圣道者，通语三乘。
本谓根本，喻戒法发生于圣道。
基即基址，喻圣道依凭于戒法。
通释云：准此，从功能而名圣法也。
虽复凡圣通有此法，今所受者，就已成①而言，名为圣法。
次科：初二句蹑前；今下，正示。
已成者，初果已上，所修三学，名圣道故。
今虽在凡，亦名圣法，因中果号也。
①已成，钞批云：约羯磨竟，发得此法，名为已成。
为圣道基，能成圣故，名为圣法。
余师释，大同今说。
但令反彼生死、仰厕僧徒，建志要期、高栖累外者，必豫长养此心，使随人成就。
乃可秉圣法在怀，习圣行居体，故得名为随法之行也。
三中。
初明立志。
上二句明慕近事。
背俗向道，得事解脱，在凡因故。
下二句明希远果。
断惑证理，即理解脱，是圣果故。
累即三界结使①，外谓二种涅槃。
又可上约身仪异世，下据心行清升。
必下，劝令早学。
言必豫者，不得临时故。
此心者，即上近、远二心。
随人者，任机优劣故。
乃下，示相应。
初句纳法为体，次句依体起行；行必兼相，四种备焉。
故下，结名。
以依体起持，名随行故。
①结使，即目烦恼。
青龙疏云：结使者，结谓结系，使谓役使，谓结系有情，役使三有也。
二、明戒体者。
若依通论，明其所发之业体。
今就正显①，直陈能领之心相。
戒体中。
初科为二。
初指余文。
通论即宗论，非别解故，如成实、婆沙、杂心、俱舍等。
所发即无作。
今下，标今意。
相，谓心之相状。
①今就正显，意云所发业体，如通论中，非今所明。
且就今正所显，直陈能领心相也。
即下记指今文云：前云正显能领心相。
谓法界尘沙二谛等法①，以己要期，施造方便，善净心器，必不为恶，测思明慧，冥会前法。
以此要期之心，与彼妙法相应，于彼法上有缘起之义；领纳在心，名为戒体。
正示中三。
初二句示戒量。
法界②者，十界依正也。
尘沙③者，喻其多也。
二谛④者，佛所立教也。
此谓约境显戒，故云等法。
以己下，正明心相。
初句立誓尽一形寿，次句通包礼敬、陈词身口二业。
善下，明屏绝妄念。
测下，明心法相应。
测思者，成业之本，得戒之因，三品心中，随发何等。
明慧者，反照心境，如理⑤称教，而非倒想，妄缘前境。
或以四字别解者，测谓发心，思即缘境，明谓有记，慧即检察。
上明用心，下明合法。
由上起心，必须遍缘尘沙等境；法从境制，量亦普周。
心随法生，法广心遍；心法相应，函盖相称，故云冥会。
冥，暗；会，合也。
法犹在境，以心对望，故云前法。
下云彼法，义亦同然。
①二谛等法，等取灭理涅槃、佛说圣教、文字卷轴、形像塔庙、地水火风空识等法。
②法界，法谓一切诸法也；界者，清凉云是分义，一一差别有分齐故。
③尘沙，谓抹世界为尘，故云多也；沙则恒河中所有沙数数也。
圆觉钞卷五。
④二谛，问：二谛亦作戒境耶？
答：尔。
若谤真谛者，或犯破法轮偷兰；谤俗谛者，或犯毁毗尼戒提故也。
⑤如理，羯磨篇云不如白法等，记云：如，犹依也。
以此下，明纳体。
初二句蹑上冥会。
于下，明法随心起。
法是无情，由心缘故，还即随心。
故三羯磨时，初动于境①，次集于空，后入于心。
法依心故，名为法体。
领下，示体所在。
若据当分，体是非心，不显所依，体与心异。
今言在心，乃取圆意，即指藏识为所依处。
此之二句，正示无作。
昔人反云此是作体，安有心中但领作耶？
问：若是无作，即是所发，何以前文指如通论？
答：此中但言领纳在心，不明所纳是色、非色。
故指如彼，释相广明。
问：前云正显能领心相，岂非作戒？
答：此谓以作显无作②耳。
问：何不直示无作，而明心相者？
答：能领之心，发体正要。
独兹③曲示，余并无文。
若乃考得法之元由，决所受之成否。
苟迷此旨，余复何言？
或无记妄缘，或泛尔余善，一生罔象④，毕世迟疑。
无戒满洲，圣言有旨。
故兹提示，义不徒然。
①初动于境，谓发动周遍境上戒法也。
受戒篇云：作初羯磨时，十方法界善法并皆动转。
②以作显无作，意云：前云显能领心相者，正是作戒；然明作者，为显无作得相也。
③独兹，有二义：一义云独兹者，指能领心；余者，色、非色等余种种相也。
一义云独兹者，指当文；余者，指余处文。
受戒·发戒缘，虽示心境，未具示能领心；今兹曲示，故云独兹等也。
④罔象，济览：显性录云：罔象亦可云仿像，未审貌。
通释：今谓昏蒙无知之义欤。
谓罔罔然无象也。
三、言戒行者。
既受得此戒，秉之在心。
必须广修方便，检察身口威仪之行；克志专崇，高慕前圣。
持心后起，义顺于前，名为戒行。
故经云：虽非触对，善修方便，可得清净。
文成验矣！
戒行中三。
初蹑前科。
必下，示行相。
方便有二，即教、行也。
教谓律藏，必依师学；行谓对治，唯在己修。
由本兴心①，禀教期行，以为受体；今还如体，而学而修。
文明检察，似偏约行，然离过对治，非学不立。
广修之语，理必兼含。
检察即心，心即行体。
准疏具三②，能忆、能持、能防。
一心三用，无非顺受，方成随行，此谓能察。
身口威仪即所察。
此二句，须明成就二持，远离两犯。
而云身口，且据粗非，约准今宗，义通三业。
上云检察，正示修行；下云慕圣，明其标志。
克，犹定也。
崇，重也。
前圣，通目三乘已成道者。
持下，结示名义。
持心即行。
后起顺前，示随行义。
下引经证。
文如前引，但易具足为清净耳。
具足无缺，即清净故。
①由本兴心，意云：最初要期，非欲但受戒而休；若止空愿，无随护心，不发体故。
由必要期受已，禀教立行，方成受体，故今依体学教修行也。
②准疏具三，彼云：故力有常，能牵后习，起功用故，于诸过境，能忆、能持、能防，随心动用，还熏本识。
四、明戒相者。
威仪行成，随所施造，动则称法，美德光显，故名戒相。
戒相中二，初即承前。
随下，正示。
问：释相篇①中，以戒本为相，与此异者？
答：此约行明，彼就法辨。
然则行必循法，法必轨行。
文云动则称法，岂不明乎！
①问释相篇，谓彼篇中，随一一戒，释其持犯开遮相，故名随戒释相。
是则戒法之中，持、犯等相，乃名戒相，故与今异。
答中明其不离。
此之四条，并出道者之本依，成果者之宗极。
故标于钞表，令寄心有在。
知自身心①怀佩圣法，下为六道福田，上则三乘因种。
自余绍隆佛种，兴建法幢，功德不可思议，岂唯言论能尽？
直引圣说诚证，令持法高士，详而镜诸。
显德中。
初科。
初至能尽，结前文也。
直引下，生后意也。
初文，上三句结叹。
出道本依，对下成果，即约修因以论。
本依，即基址义。
宗极者，法身由成故，转为果德故，众圣敬护故。
即如戒本三世诸佛皆共尊敬圣贤称誉等。
故下，示标宗意。
表，首也。
知下，明开悟。
佩，持也。
下下，明自他益。
自余下，明住持益。
功德下，结示无穷。
生后中。
直引者，更无自说，使生信故。
令下，称美后学，使坚持故。
或可从初至有在，为结前；知自下，即生后。
结前同上释。
就生后中：初至能尽，即叙德；直下，明引显，即题中显德二字。
圣说者，下引大小经律论，或是佛说，或余人说，无非圣故。
又可虽通余人，还述佛意，是则圣说唯在如来。
详，审也。
诸，之也。
①知自身心，依记后释，已下为显德。
显者，引圣言而显故；德者，戒法胜德也。
若依上题注文，须先标引圣言，后叙德。
今欲便后引文，故先叙德，而后标引文也。
就中分二：初、明顺戒则三宝住持，办比丘事；二、明违戒便覆灭正法，翻种苦业。
但诸经论，叹戒文多，随部具舒，相亦难尽。
今通括一化所说正文，且引数条，余便存略。
引证中。
初科。
前约违、顺开章。
比丘事者，通于众别。
言翻种者，戒为脱苦因，受反增故。
种字去呼。
苦业即恶因也。
但下，叙广标略。
言经论者，律在其中。
一化者，始于成道，终至唱灭，中间教法，无不引之，故言一化，亦名一期。
初中分二：前约化教，后就制门。
初又分四：一、就小乘经者。
如般泥洹经明，佛垂灭度，世间无师，阿难启请，佛言：比丘！
若能奉戒者，是汝大师，若我在世，无异此也。
遗教等经，并同斯示。
小乘经中。
初科。
般泥洹经，东晋①法显所翻本。
彼因魔王请佛涅槃，佛即许之。
阿难悲恼，三请世尊住寿一劫。
佛说偈云：我所说诸法，即是汝等师。
又云：汝等勤精进，如我在无异。
今取经意，文有少异②。
遗教③文见卷首。
论释云：示现波罗提木叉是修行大师故，示现人法住持相似故。
等者，如诸经。
佛临灭④时，阿难请问四事。
第二问云：佛灭度后，以谁为师？
佛言：以戒为师。
初问：依何而住？
令依四念处住。
三问：经首安何语？
令安如是我闻等。
四问：治⑤恶性比丘？
令默摈治之。
①东晋，现本题大般涅槃经者也，全三卷。
②文有少异，通释曰：记主引经首文合之，故文少异。
今钞引经下卷，经曰：尔时如来告阿难言：汝勿见我入般涅槃，便谓正法于此永绝。
何以故？
我昔为诸比丘制戒波罗提木叉，及余所说种种妙法，此即便是汝等大师，如我住世，无有异也。
③遗教，经曰：于我灭后，当尊重珍敬波罗提木叉此则是汝大师，若我住世，无异此也。
④临灭，即出后分涅槃上五，又出智论二卷二页。
⑤问：治，后分为第一，智论为第三，今为第四，不知所出。
然发趣万行，戒为宗主。
故经云：若欲生天等，必须护戒足。
二中。
发趣者，发谓起行，趣谓所期。
万行，举其大数。
宗是尊义，主义。
万行之中，戒为尊主。
所以然者，有多义故：一、由资始①故，二、有期誓故②，三、有本体故，四、摄境遍故，五、止作统故。
余行无此，故为卑，为宾耳。
故下，引证。
古记③云即善生经，然与戒本序④语意相涉。
上句总彼两句，故云等也。
戒以足喻，颇符发趣之义。
然从权意，且指人天，须知所趣实通五乘，如前已辩。
①资始，易·乾卦彖曰：大哉乾元，万物资始。
正义曰：乾元，天德之大始，故万物之生，皆资之以为始也。
②二、有期誓故，戒必依要期誓愿而成立，故此期誓，有引起万行之功。
余行未必有期誓。
③古记，增晖、会正、集要等。
④戒本序，欲得生天上，若生人中者，常当护戒足。
通释曰：今小乘经中也，何引戒本？
彼属后制教中故。
又善生经是大乘，岂混小中？
又如大地，能生成万物。
故经云：若无净戒，诸善功德不生。
又云：依因此戒，得有定慧。
又经云戒者，行根，住持，即喻如地能生，成住持也。
三中。
初举喻。
地有二义：一、能生，二、能持。
两引遗教，止得初义。
上云诸善，通漏、无漏及动、不动①。
下云定慧，须约圣道，唯在无漏及不动耳。
又下，次引律文，双示二义。
即本律说戒犍度②中文。
而言经者，名通三藏，皆佛语故。
先引文；即下，喻合。
经云行根，即能生故。
上三③约喻，则初、师，二、足，三、地。
合法者：初是轨物，二即摄行，三、能生功德。
①动、不动，住法记释云：动即欲界散业，不动即上二界定业。
②说戒犍度，卷三五云：波罗提木叉者，戒也。
自摄持威仪住处，行根、面首，集众善法，三昧成就。
③上三，上小乘经中有三科：第一，泥洹经，戒是汝大师；第二，戒经序，常当护戒足等；今第三说戒犍度文，大地能生，住持等。
二、小乘论。
如成实云：道品楼观，以戒为柱；禅定心城，以戒为郭；入善人众，要佩戒印。
是故特须尊重于戒。
小乘论中。
成实三喻：柱喻依持，郭喻防御，印喻为人所信。
初言道品，即是慧学①。
次第增深，随有所见，故如楼观，即三十七品：四念处一、身不净，二、受是苦，三、心无常，四、法无我。
破四颠倒，即是念处，四正勤一、已生恶令断，二、未生恶不生，三、未生善令生，四、已生善令增长。
于正道中勤行故也，四如意足②一、欲，二、精进，三、心，四、思惟。
所愿皆得，故名如意，五根一、信，二、精进，三、念，四、定，五、慧。
并取能生，故名为根，五力，七觉分③一、择法，二、精进，三、喜，四、除，五、舍，六、定，七、念。
无学实觉，七事能到，故名觉分，八正道一、见，二、思惟，三、语，四、业，五、命，六、精进，七、念，八、定。
八并离邪为正，能通涅槃名道。
二、禅定者，显是定学。
定以防心，抑制妄动，故喻如城。
即同遗教④，喻堤塘也。
谓四禅、四空定及余无漏诸禅三昧。
戒为郭者，郭谓外城。
三、入众者，即属戒学。
谓羯磨、说戒二种僧中，具戒清净方可预故。
下二句结劝。
①道品，即是慧学，然三十七科道品，不皆是慧学。
如四念处、四正勤，正以慧为体；四如意足，体是定也；五根、五力、七觉、八正，通三学中。
今从多分，为慧学耳。
②四如意足，欲，谓希乐正道；精进，于所修道无间杂；心，谓于所修境一心正住，亦名念也；思惟，谓思惟彼理，心不驰散也。
依此四行，所愿皆满，故名也。
③七觉分，觉即觉了，谓觉了所修之法，是真、是伪也。
分即支分，有七支派别故。
一、择法，以智慧简择诸法真伪也。
二、精进，于真正法进修，不行无益法也。
三、喜者，契悟真法生喜时，亦观察，非颠倒生也。
除者，断除诸见烦恼时，能察其真伪也。
舍者，舍离见著时，了其不实，永不追忆也。
定者，发禅定时，觉了不生烦恼也。
念者，修道时，思念观察，使定慧均等也。
④即同遗教，文云：譬如惜水之家，善治堤塘；行者亦尔，为智慧水，善修禅定，令不漏失。
然城郭以喻防御妄动，堤塘以喻惜畜定水，虽譬定同，而意少异。
解脱道论·戒品中，具多赞美，文繁不出。
须者看之，戒则不羸。
解脱论，第二分别戒品。
指令寻之，今为略引。
彼云：若人有戒，为有戒故，成就无畏，荣显亲友，圣所怜愍。
是亲友依，是善庄严，是领诸行，是功德处，是供养处，是可贵同学处。
于诸善法，不畏不退，成就一切意愿清净，虽死不忘，成伏解脱乐方便。
如是无边戒功德。
毗婆沙云：具戒足者，戒言尸罗，亦言行也，亦云守信，亦名为器。
毗婆沙论，初中。
初句牒所受，下列四义。
尸罗，梵言，此翻为戒。
今以梵语，犹含多义，故反释之①。
①反释之，若顺文则应云：尸罗，言戒。
尸罗言冷，无破戒热，及三恶道热故；亦名善梦，持者常得善梦故；亦名为习，由善习戒法故；亦名为定，若住戒者，心易得定故；亦名为池，群圣所浴故；亦名缨络，老少中年服常好故；亦名如镜，由戒净故，无我像现故；又名威势，如来于世有威力者，是尸罗之力故。
余如驱龙事，五百罗汉不能逐之，有一罗汉，但以护戒力故，便即驱出，以轻重等持也。
又戒名为头，能见苦谛诸色，乃至知色阴等法故。
能善护故，言守信也；能至涅槃，故言行也；功德所依，名器也。
次科。
初明尸罗。
义含九种，故须皆以尸罗二字贯之。
冷、池、缨、镜、头，此五从喻；梦、习、定、势，此四从法。
又第四明生定，镜、头喻发慧，余六当体是戒。
又六中：初明体，二是所感，三即牵行，池谓灭惑，缨谓德彰，势谓功胜。
破戒热是因中结业，三恶热是果上受苦。
缨络者，论明世缨，老、少、中年有好、不好，戒缨则常好。
如镜者，镜明则像现，戒净无我理显。
无我字，祖师加之。
威势中。
初举圣以明。
如来德慑魔军，威伏外道，若亲在众，破僧不成①，强狠众生见即归命。
余下，引事以证。
论云：罽宾国有龙名阿利那，受性暴恶，住处近僧伽蓝，数为暴害。
时有五百罗汉共集，以禅定神力而不能遣。
后有一人不入禅定，直弹指语言：贤善！
远此处去。
龙即远去。
诸罗汉问之。
彼云：我不以禅定力，直以谨慎于戒，守护轻戒，犹如重禁。
文中但以下，即引彼答，但束其词耳。
如头者。
头则具纳六尘，戒则总收众善，故以喻焉。
论中备对六尘，今举初、后，略其中间，故云乃至。
今引足之，谓闻名身等义，嗅觉意花，尝出离、无事、寂静三菩提味，觉禅定、解脱等触。
苦是三界果相，故如色也。
色阴等者，即余四阴，论云：知总相、别相总即心、色。
五阴则色总、心别，十二入则心总、色别，十八界心、色俱别。
二、守信②者。
以违本受，则为无信。
三、行，四、器，二并从喻。
①破僧不成，提婆别处破僧者，以如来在众，戒之威力不可犯也。
②二、守信，记依上总别科中，分文为四：尸罗、守信、行、器。
上来九种义，皆属初尸罗义，故以守信为第二也。
尊者瞿沙说曰：不破义，是尸罗义。
如人不破足，能有所至；行者不破尸罗故，能至涅槃。
覆释中。
瞿沙①，师资传云：五十二余师之数，善能说法。
彼以别义释上尸罗，故论取之。
如下，举喻。
行下，合法。
即同戒本护戒足也。
通前共为十义。
①瞿沙，辅行云：瞿沙梵语，此云妙音也。
简正云：瞿沙者，人名也。
彼论云：五十二师外有尊者，所解长，有五百人师也。
若准师资传云：从迦叶至达摩多罗有五十二师，瞿沙其一也。
三、大乘经者。
华严云：具足受持威仪教法；行六和敬；善御大众，心无忧悔；去、来、今佛所说正法，不违其教：能令三宝不断，法得久住。
大乘经。
华严有多译①，今引晋译六十卷者。
即第八明法品文，文有四段。
彼云：菩萨摩诃萨教化众生发菩提心，是故能令佛宝不断；开示甚深诸妙法藏，是故能令法宝不断；具足受持威仪教法，是故能令僧宝不断。
复次悉能赞叹一切大愿，是故能令佛宝不断；分别解说十二缘起，是故能令法宝不断；行六和敬，是故能令僧宝不断。
复次，下佛种子于众生田，生正觉芽，是故能令佛宝不断；不惜身命护持正法，是故能令法宝不断；善御大众，心无忧悔，是故能令僧宝不断。
今钞上五句，并摘僧宝中文。
初二句明别行，次句即众行，后二句明摄众。
行必依法，故无忧悔。
去来已下，即第四段总结中文。
三世佛法奉顺无违，则护三宝故。
①有多译，一、晋义熙十四年，北天竺佛陀跋陀罗译，六十卷，是名旧经；二、唐永隆元年，中天竺日照三藏译出入法界品内两处脱文；三、唐证圣元年，于阗国实叉难陀译，八十卷，是名新译。
若论支品、别偈部类，乃有多译。
大集云：十方世界菩萨，请佛为五滓众生制于禁戒，如余佛土，为法久住故。
佛后许之，便制禁戒。
大集，引彼十九①护法品文。
初引菩萨请词。
五滓，阻史反，浊也。
言五浊者：一、劫浊劫浊无别体，但四浊聚于此时。
悲华云从减劫人寿二万岁时为劫浊，二、见浊，三、烦恼浊，四、众生浊，五、命浊。
如余土者，引他为例，以申请意。
佛言：止！
佛自知时。
因缘未出，则不预制。
由不即制，故云后许。
①十九，现本第二十五虚空目分中。
萨遮尼犍云：若不持戒，乃至不得疥癞野干身，何况当得功德之身。
萨遮尼犍①，即外道名，以为经题。
广如第二，今略引之。
彼明：佛在郁阇延城。
时有大萨遮尼犍子，与八十八千万尼犍子游行诸国，教化众生。
次至郁阇城。
时国主严炽王问尼犍子：如来相好庄严之身，以何为本？
从何为始？
尼犍答言：一切功德助道之行，举要言之，以戒为本，持戒为始。
续云若不持戒等，如钞所引。
破戒堕狱，畜是别报③，故云不得。
又畜为下趣，而复疥癞，犹故不得。
欲明毁戒尚无劣报，以励持者必加胜功。
野干，应法师云：形色青黄如狗，群行夜鸣如狼。
①萨遮尼犍，四分律名义标释九：尼犍，此翻离系，是外道之都名也。
又三十五：杂含经，萨遮翻为火种，具云尼犍连陀，翻为不系，谓此类外道，裸形自饿，以为少欲，不为衣食所系故也。
②此并大权示化，会正云：彼经佛告文殊：我国土有诸外道尼犍子，皆是如来住持力故，为欲示现不可思议方便境界。
③别报，破戒之外，别异妄业所感克故。
月灯三昧①云：虽有色族及多闻，若无戒智犹禽兽；虽处卑下少闻见，能净持戒名胜士。
月灯经中偈文，彼经不出，未详所以。
上半偈明俗贵道贱②。
色谓仪貌，族即贵姓。
多闻谓足学，无戒即无智③，畜无此二，故举比之。
下半明俗轻道重，反上二句。
卑谓形陋，下即贱姓。
人中尊贵，故名胜士。
以色族是世俗妄法，戒智乃出世真道，故非比伦。
①月灯三昧，此经有二本：一本，高齐那连提梨耶舍译，全部十卷；一本，刘宋沙门先公译。
今考二本，并不得文。
资行云今文出一卷者云云。
龙树菩萨为禅陀迦王说法要偈：虽有色族及多闻，若无戒智犹禽兽。
虽处丑贱少闻见，能修戒智名胜士。
②俗贵道贱，意云：明俗以为贵，道还为贱。
谓色族、多闻，俗之所贵；然道但以戒智为贵，故虽有色族，若无戒智，以类禽兽。
下半例知。
③无戒即无智，庄严论三云：若有智慧者，能坚持禁戒愚劣不堪任，护持如是戒。
涅槃云：欲见佛性，证大涅槃，必须深心修持净戒。
若持是经而毁净戒，是魔眷属，非我弟子。
我亦不听受持是经。
涅槃经有南北二本，此引北本第十七梵行品文。
今但括意，文少不等。
初二句，举因果索机。
必下，示修证之法。
若下，出其违行。
我亦下，遮其受经。
所以然者？
经明众生佛性：如杂血乳，停构①煎暖，乃出醍醐；佛性亦尔，为烦恼杂，三学修治，渐至佛果。
欲断烦恼，先须止业；止业之要，岂过戒律？
今时滥染大乘，便言不拘不检，无持无犯，何善何罪。
师徒传妄，作恶无穷。
又云持戒人天果报。
请详佛语，宜息邪情。
况华严圆顿上乘，涅槃终穷极唱，金言猛励，可不信乎！
①停，与亭同，调也。
构，合也。
华严偈言：戒是无上菩提本，应当具足持净戒。
若能坚持于禁戒，则是如来所赞叹。
故重引之，令诵心首。
华严偈。
上句示功。
无上菩提者，以果彰因也。
次句劝修。
下半偈明圣所叹，以顺教故。
故下，祖师示意。
望前已引，故言重也。
四、大乘论者。
智论云：若求大利，当坚持戒。
一切诸德之根，出家之要。
如惜重宝，如护身命，以是戒为一切善法住处。
又如无足欲行，无翅欲飞，无船欲度，是不可得。
若无戒者，欲得好果，亦不可得。
若弃此戒，虽山居苦行，饮水服气，著草衣，披袈裟等，受诸苦行，空无所得。
人虽贫贱，而能持戒，香闻十方，名声远布，天人敬爱，所愿皆得。
持戒之人，寿终之时，风刀解身，筋脉断绝，心不怖畏。
大乘论。
智论释般若经，具云大智度论。
今引第十四，文为五段。
初二句举果总劝。
大利，如上二经。
一切下，二、叙功劝。
诸德根及下善法处，同前大地喻也。
出家要者，同前华严①文也。
如下，举世二物，喻令护惜。
又下，三、约无戒损失劝。
上举三喻。
若下，法合。
好果语通五乘，对前大利，须指佛果。
若弃下，四、举无益苦行劝。
文列诸外道法。
袈裟语通②，或即外道服；或可外道僭著袈裟，如贩卖戒，外道与跋难陀袈裟相易，为戒缘起；或可通名不受佛戒之人，不专外道。
人虽下，五、约现报劝。
初明生前报。
上二句标持人。
香闻下三句，即戒本中名誉乐③。
香喻美德外扬，为他所闻。
所愿一句，即利养乐。
此谓戒德所感，非求而得之。
持戒下，次明临终报。
准俱舍中，人命终时，三大次解：火大解时，令心躁闷，翻睛吐沫；水大解时，形体洪肿，筋脉烂坏；风大解时，瞥尔命终，不知不觉。
地大坚重，不能解也生时由此三大，支节连持。
此三既散，支节即死，故云解也。
今取最后，故举风大，能解支节，故喻如刀。
心不怖者，净业熏习，正念现前；毁戒恶露，怀忧心怖。
①同前华严，通释曰：上引华严有前后二处，今指前段耳。
彼中明比丘众别行及摄御众，并以戒为要故。
后段但明为菩萨本，不必别为出家人要故。
②袈裟语通，问：准二衣篇，九十六种外道无三衣名，今何云通？
答：虽无僧伽梨等三名，袈裟名通，翻云染色，岂不通乎。
记三释：初、但约名通，未必体同，文乃云外道服故；次释，约如法衣云僭著，故上二释并定能著人是外道，而判其所著衣；第三释，能著之人不局外道，故不妨所著衣释门袈裟。
③名誉乐，戒本后偈云：明人能护戒，能得三种乐：名誉及利养，死得生天上。
地持①云：三十二相，无差别因，皆持戒所得。
若不持戒，尚不得下贱人身，况复大人相报？
地持三十二相者：一、足下平如奁底。
二、足下千辐轮相。
三、手指纤长。
四、足跟长。
五、身方直。
六、网缦指，如白鹅王。
七、手足软。
八、节踝佣满。
九、身毛上靡。
十、鹿王腨。
十一、身圆满如尼拘陀③树。
十二、立手过膝。
十三、顶有肉髻④。
十四⑤、无见顶⑥。
十五⑦、阴藏相。
见怖畏者，为作救护；见裸跣者，施与衣服。
有云马阴藏相。
十六⑧、皮肤细软。
①地持，第八初纸已下，明三十二相，此结文在十一纸。
②持戒不动，记文依涅槃经南本二十六师子吼品。
经云：若菩萨摩诃萨持戒不动，施心不移，安住实语，如须弥山，以是业缘，得足下平如奁底相。
余相准之。
③尼拘陀，此云无节，亦云白杨，亦云纵横树。
④肉髻，谓顶有肉，高起如髻。
⑤十四，智论不出之。
三藏法数：顶髻相，亦名无见顶相。
大般若云：高显周圆，犹如天盖。
⑥无见顶，谓人、天、二乘、菩萨，皆不能见故。
⑦十五，智论云：十者，阴藏相：譬如调善之象宝、马宝。
三藏法数云：谓阴相藏密，犹如马阴，不可见也。
⑧十六，智论云：十六者，细薄皮相：尘土不著身，如莲花叶不受尘水。
三藏法数云：皮肤细滑，不受尘水，不停蚊蚋。
十七①、身毛右旋。
十八②、身金色。
十九③、常光明曜。
二十④、七处满。
行施之时，所珍之物，能舍不吝，不观福田及非福田。
肩、臂、脚各二，及颈为七。
二十一⑤、柔软声。
二十二⑥、缺骨⑦充满。
二十三⑧、师子上身。
①十七，智论云：十三者，一一孔一毛生相：毛不乱，青琉璃色，毛右旋上向。
②十八，智论曰：十四者，金色相。
三藏法数云：谓身皆金色，光明晃曜，如紫金聚，众相庄严，微妙第一也。
③十九，智论云：十五者，丈光相：四边皆有一丈光。
大般若云：世尊常光，面各一寻。
④二十，智论云：十七者，七处平满相：两手、两足、两肩、项中，七处皆平满，端正色净，胜余身体。
⑤二十一，智论、三藏法数无此相，而别出眼色如金精相。
⑥二十二，资行云：具云缺盆骨，俗云玉悬骨也。
智论云：二十一者，肩圆好相：一切治肩，无如是者。
大般若云：世尊肩项圆满殊妙。
⑦缺骨，通释曰：是缺盆骨欤。
僧像篇引善见云：佛右缺盆骨，师子国中。
记三七·二七云：缺盆，即项下横骨，绕项而转，至咽凹下，如盆缘之缺。
⑧二十三，智论云：十九者，上身如师子相。
大般若云：世尊颔臆并身上半，威容广大，如师子王。
三藏法数云：谓身体平正，威容严肃如师子王也。
二十四①、臂佣纤。
如法求财，以用布施。
上身谓胸臆，有作师子臆是也。
二十五②、四十齿白净齐密。
二十六③、四牙相。
二十七④、师子颊。
二十八⑤、味中上味。
二十九⑥、广长舌。
三十⑦、梵音声。
三十一⑧、目睫绀色。
三十二⑨、白毫相。
然诸经论，名数不同，如上且依涅槃⑩具出。
智者云：三十二相，因虽各各，论其真因，持戒精进。
精进无戒，尚不得人天，况余相耶！
故知因者，须分通、别。
若论别因，如上所配；若论通因，皆由持戒。
今从通意，以彰戒德，故云无差别也。
上三句推果本因。
若下，举劣况胜。
以不持戒必坠三涂，所以不得人中贱报。
①二十四，智论等无此相，而有两腋满相。
彼云：十八者，两腋下平满相，不高不深。
②二十五，智论等开之为二相。
论云：二十二者，四十齿相：不多不少，余人三十二齿。
二十三者：齿齐相，诸齿等无粗无细，不出不入；齿密相，人不知者谓为一齿，齿间不容一毫。
③二十六，智论云：二十四、牙白相，乃至胜雪山王光。
三藏法数云：谓四牙最白而大，莹洁鲜净也。
④二十七，智论云：二十五者，师子颊相，如师子兽中王平广颊。
三藏法数云：谓两颊车隆满，如师子王也。
⑤二十八，智论云：二十六者，味中得上味相。
有人言：佛以食著口中，一切食皆作最上味。
何以故？
是一切食中有最上味因故。
无是相人不能发其因故，不得最上味。
复有人言：若菩萨举食著口中，是时咽喉边两处流注甘露，和合诸味，是味清净故，名味中得上味。
⑥二十九，又云：二十七者，大舌相：是菩萨大舌从口中出，覆一切面分乃至发际；若还入口，口亦不满。
三藏法数云：广长舌相，谓舌广而长，柔软红薄，能覆面而至于发际也。
⑦三十，大般若云：世尊梵音，词韵和雅；随众多少，无不等闻。
其声洪震，犹如天鼓；发言婉约，如频伽音。
⑧三十一，智论曰：三十者，牛眼相：如牛王眼，长好不乱。
三藏法数云：睫，目旁毛也，谓眼睫殊胜如牛王也。
汇：，同睫。
⑨三十二，智论云：三十二者，白毛相：白毛眉间生，不高不下，白净右旋，舒长五尺。
三藏法数云：谓两眉之间，有白玉毫，清净柔软，如兜罗绵，右旋宛转，常放光明也。
⑩涅槃，北本二八。
十住①毗婆沙中，有赞戒、戒报二品。
广列深利，具如彼说。
十住婆沙。
以文广故，指而不引，今趣撮之。
彼赞戒品云菩萨如是净持尸罗，能摄种种功德，又云是出家人第一所喜乐处，成就诸出家者一切大利等。
戒报品云菩萨行深般若②波罗蜜，若未离欲，作四天下转轮圣王，得千辐金轮，种种珍宝庄严其辋，琉璃为毂，周圆十五里，百种夜叉神所共持护云云。
问：如上所引，为叹菩萨戒，为声闻戒？
答：须分二意。
若据通论，小不兼大，大必摄小，如涅槃、大集等。
若约别论，互不相摄。
今所引者，借大叹小，如华严、十住也。
①十住，龙树造，罗什译，十七卷，释华严·十地品。
②行深般若，问：既标第六深般若，何以尸罗清净住耶？
答：幽赞释心经题目，出五种般若，所谓实相、观照、文字、眷属、境界是也。
即第一真理，第二真慧，第三真教，第四万行，第五诸法也。
此中第四眷属般若，万行摄前五波罗蜜，故尸罗清净亦是行般若也。
然彼论第十五云：第二地于十地中，名为离垢。
悭贪十恶根本永尽，故名为离垢。
于此地中，深行尸罗波罗蜜。
若未离欲等已下，如今记引。
会正、钞批引戒报品，并约尸罗，不云般若；今记独云深般若者，疑所览异耳。
第二，就制教中，分两。
制教中。
观下诸文所叹持戒，大约有三：一者、住法，二者、自利利他，三者、生善灭恶。
用此三意，寻之可知。
先明律本者。
僧祇中云：欲得五事利益，当受持此律。
何等五也？
一、建立佛法；二、令正法久住；三、不欲①有疑悔请问他人；四、僧尼犯罪者，为作依怙；五、欲游化②诸方而无有阂。
是为笃信善男子五利。
僧祇五意。
初、二，即住法。
建立，即现在。
久住通未来。
三、五是自益。
四是益他。
笃，厚也。
①三、不欲，钞批云：明既秉持戒，识达圣教，不假问他。
②五、欲游化，又云：十方佛法，理同无别。
若也不识圣教，至处多怖；若顺教而行，游方无怯。
四分：持律人得五功德：一者，戒品牢固；二、善胜诸怨；三、于众中决断无畏；四、有疑悔者能开解；五、善持毗尼，令正法久住。
又得十利，如摄取于僧等。
四分中。
初引持戒五德。
上三属自，第四即他。
又一、三是生善，二、四即灭恶。
第五可知①。
胜诸怨者，即四魔②怨：五阴、烦恼、死及天也。
又下，引制戒十利。
如来随结一戒，皆云有十种利，今举初利。
二、令僧欢喜，三、令僧安乐，四、未信令信，五、已信令增长，六、难调者令调顺，七、惭愧者得安乐，八、断现在有漏，九、断未来有漏，十、令正法久住。
①第五可知，上记制教诸文，大约分三：一、住法，二、自利利他，三、灭恶生善。
今释四分五种功德，上四通自利利他、生善灭恶二释，第五即住法。
文明故云可知。
②四魔，导俗篇记三九·一六云：烦恼魔者，三毒劫善故。
五阴魔者，迁谢不停故。
死魔者，逼切报命故。
天魔者，挠令退道故。
四皆恼害，不能自由，故名魔也。
③生众功德，众者，非众多之众，是则众别相对之众也。
行宗五·七释云：大圣立教，利益无边，取其简要，且列十种，标分为三。
戒为能利，众、别、兴建，即为所利。
十诵云：佛法几时住世？
佛答言：随清净比丘说戒法不坏，名法住世。
乃至三世佛亦尔。
十诵。
彼明波离别申三问。
初问①过去佛法，次问未来，三问今佛，并问几时住世。
佛一一别答如文。
但今总示，故云乃至等。
①初问，彼云：又问：过去佛法几时住世？
佛言：随清净比丘不坏法说戒时，名法住世。
未来、现在，并亦如是。
二、依律论中。
明了论解云①：本音毗那耶，此略言毗尼也。
有五义。
一、能生种种胜利，谓引生世出世善②。
二、能教身口二业清净及正直。
三、能灭罪障。
四、能引胜义。
在家者引令出家，乃至引到梵住、圣住、无余涅槃。
五、胜人所行事。
谓最胜人是佛，次独觉及声闻，是胜人等，皆行其中；若凡夫行者，亦是胜人，方能行此事。
了论解中。
初定名。
有下，显益。
二中：言清净者，离染浊故；言正直者，离邪谄故。
四中，始从在家，次第引至五种住处。
乃至者，略天住。
梵住圣住无余涅槃。
五中，初约三乘，第论其胜；若下，明凡夫中胜。
自非负识高达之士，不肖③下流④，岂能奉律耶！
文中其中此事，皆指毗尼。
①解云，即真谛疏。
②世出世善，简正云：智论云：若得人天果，为世善；若得三乘果，为出世善。
③不肖，肖，似也；不肖，言不如人。
④下流，论语·子张篇云：君子恶居下流。
注：下流，地形卑下之处，众流之所归。
喻人身有污贱之实，亦恶名之所聚。
萨婆多①云：毗尼有四义，余经所无：一、戒是佛法平地，万善由之生长；二、一切佛弟子皆依戒住，一切众生由戒而有；三、趣涅槃之初门；四、是佛法缨络，能庄严佛法②。
具斯四义，功强于彼③。
婆论。
三藏对论，以彰律胜。
二中，一切佛弟子者，通该七众；一切众生，且指三善道。
第四，缨络，即喻住持。
①萨婆多，彼云凡经中有随律经时，说、诃者，尽波逸提。
除随律经，说余经时，随多随少诃者，尽突吉罗。
问云：何以说诃戒、随律经罪重，余经罪轻？
答：戒是等。
已下如今引，文有少异。
②庄严佛法下，彼接云：是故罪重。
③功强于彼，简正记云：指经论二文为彼。
经是定，论是慧，即定慧无此功德故。
善见云：佛语阿难：我灭度后，有五种法，令法久住：一、毗尼者，是汝大师①；二、下至五人持律在世；三、若有中国十人，边地五人，如法受戒；四、乃至有二十人如法出罪；五、以律师持律故，佛法住世②五千年。
善见五法，言相交涉。
初、遵禀教法，二、净僧成众，三、传受不绝，四、行业清净，五、住持久永。
所以唯据五人者，能办受戒等众法故。
所以约五千年者，论问③：千年已，佛法为都灭耶？
答：不都灭。
于千年中得三达智；复千年中，得爱尽罗汉，无三达智④；复千年中，得阿那含；复千年中，得斯陀含；复千年中，得须陀洹。
学法五千岁得道，后五千年，学而不得道。
万岁后，经书文字灭尽，但现剃头有袈裟而已。
①汝大师，彼次有是名令正法久住之语，已下皆尔。
②住世，彼结云：是名持律五德。
③论问，此上文云：若度女人出家，正法得五百岁住；犹世尊制比丘尼八敬，正法还传千年。
千年已等，如记引。
④三达智，过去宿住明，现在漏尽明，未来天眼明。
五百问云：佛垂泥曰，阿难悲泣。
佛问何以悲泣？
乃至佛言我不灭度，半月一来。
又言佛有二身，肉身虽去，法身在世。
若敬法者，念法者，便敬佛念佛。
若持五戒，即见法身。
若护法者，便为护佛。
如饮水杀虫之喻。
又如半月说戒，即见我也。
五百问。
初叙阿难怀忧。
乃至者，略阿难答云世间无师。
佛言下，答有三段，并指戒即是佛。
所以然者？
佛有生、法二身①。
法身复二：一、理法身，即所证理显；二、事法身，即五分德圆。
生身有生灭，此二法身，即是常住②。
故马鸣释于我灭后③，珍敬木叉云：示现不尽灭，法身常住世间④，作究竟度故。
是知佛本无身，全是积劫修成功德之聚，还以己德开示群生，故名为戒。
当知此戒即是如来，故云若我在世，无异此也。
苟迷此旨，佛语何通？
后学至此，宜切注意。
初示亲临。
法实不来，高座演说，有同来故。
又言下，二、显同体。
初正示。
文中敬念持护，并同于佛⑤。
如下，喻显。
饮水杀虫⑥者，合上任运两得⑦之意，智者勿责喻。
又如下，三、明面对。
良以一闻净戒，体用高深，即是如来无漏果德，故云见也。
①佛有生、法二身，住法记释论不尽灭法身常住文云：诸佛皆有生、法二身，生身有灭，法身不灭。
不灭有二：一、本性法身，永无生灭；二、修成法身，有生无灭，即是戒定慧等五分功德，从因至果，聚集为身。
今指木叉，即此身也。
②此二法身，即是常住，问：依相宗，于二转妙果，菩提有为无漏，涅槃无为无漏，尔者五分修成法身，有为之体也。
一切有为法，亦生灭无常也，今何云常住？
答：于常住有种种，且依相宗，虽自受用身，谈有为智体，而名之无间常，今亦同之。
虽非不断常，且约无间常，名常住也。
③马鸣释于我灭后，记主住法记释云：不尽法身者，诸佛皆有生、法二身。
与前佛有生、法二身文同。
④常住世间，住法记云：常住世间者，流及未来，无穷已故。
作究竟度者，能使群生越生死故。
此句即示木叉义也。
⑤敬念持护，并同于佛，谓敬法者便敬佛，念法者便念佛，持五戒即见法身，护法者便为护佛。
⑥饮水杀虫，会正、简正，意同今记。
会正云：饮水即饮虫，损戒即损佛，智者以喻可得解之。
简正云：谓离法无佛，离水无虫。
若护法即护佛，护水即是护虫；饮水便是杀虫，破戒即是损佛。
故云饮水杀虫之喻也。
又钞批引十诵二比丘往佛所，遇夏热，一不饮虫水，渴死生天，先见佛身；一饮虫水，后到佛所，为佛所诃之缘。
释相中记亦引之。
⑦任运两得，即法、佛也：念法、念佛，敬法、敬佛。
勿责喻者，杀虫甚与上反。
今谓饮水则有杀虫之罪，故合任运念佛也。
萨婆多又云：何故律在初集？
以胜故、秘故。
如诸契经，不择时、处、人说，而得名经。
律则不尔，唯佛自说，要在僧中，故胜也。
又如分别功德论云：由胜、密故，非俗人所行，故不令见。
大庄严论①云：愚劣不堪护持此戒也。
次释秘胜。
多论中。
又云者，对前文故。
初句引问。
与彼颇异，彼云：契经、阿毗昙，不以佛在初，独律诵以佛在初。
今云初集，未详圣意。
以下，是答。
初句略答。
胜谓高超余藏，秘谓不使他闻。
如下，比释。
上三句，明余藏非胜秘。
不择时、处、人者，彼云：契经中，诸弟子说法，有时释提桓因说，佛言如是，有时化佛说。
①大庄严论，具云大庄严经论，十五卷，马鸣造，罗什译。
又有大乘庄严经论，十三卷，无著造，唐波罗颇迦罗密多罗译。
②并初标，本律第一戒云：尔时世尊在毗舍离国。
自余诸戒及诸犍度，并同此例。
诸契经初，先标信、闻二成就，次标教主，故不同也。
律下，彰律秘、胜。
唯佛说者，反上择人也，彼云一切佛说故。
在僧中者，反上择时、处也，彼云若屋中有事，不得即结，必当出外；若白衣边有事，必在众结。
故胜下，合有秘字。
又下，引二论转证上是小乘经论，下是大乘论。
由转证多论，故在此引。
功德论双证胜、秘。
密即秘也。
彼云：毗尼，犹王者秘藏，非外官所司，故曰内藏。
此戒律藏者亦尔，非沙弥、清信士女所可闻见，故曰律藏。
今但取意，以三句括之。
庄严论单证秘义，彼是偈文：若有智慧者，能坚持禁戒。
愚劣不堪任，护持如是戒。
二、明违戒法灭者，还约二教杂明。
违戒中。
还约者，但望二教为言。
然前唯各辨，此是杂明，则不同也。
十诵云：像法时有五灭法：一、比丘①小得心已，便谓己圣；二、白衣生天，出家人入地狱；三、有人舍世间业而出家破戒；四、破戒人多人佐助②；五、乃至罗汉亦被打骂。
十诵。
五灭法中。
彼因长老难提白佛：正法灭后，像法时有几非法？
今但引佛答词。
初、妄称德故，二、道俗反故，三、乖道行故，四、恶党盛故，五、善人弱故。
此五灭法，并因毁戒。
云小得心者，心即是定，如五停、四念也。
此谓未证谓证，惑众骇世。
今时即佛，事亦同之。
第二，业疏云：俗人无法，但专信奉，故得生天。
出家有法，为世福田，乃反毁犯，妄受信施，开诸恶门，令多众生习学放逸，故入狱也。
又阿难③七梦经中，梦出家人转在不净坑中，在家白衣登头而出。
佛告阿难：当来比丘，嫉妒相杀，死入地狱；白衣精进，死生天上。
三、如讫栗枳王梦一大象闭在室中，唯有小窗，象于室内出得大身，犹阂小尾。
表释迦弟子，舍世业出家，如掷身出；贪著名利，如阂小尾。
四、如王梦众多猕猴，以水灌一疥癞猕猴顶，立之为王。
表佛弟子立破戒人为主。
五中。
乃至者，略凡夫持戒、贤圣学人等。
法灭尽经云：佛告阿难：吾涅槃后，五浊恶世，魔道兴盛。
魔作沙门，坏乱吾道。
乃至菩萨、辟支、罗汉精进修德等众，魔比丘咸共憎嫉，摈出不令得住。
上并古记所引，在文虽繁，甚资心行，故依录之。
况是今时目睹之事，知佛悬鉴，可自策勤。
①比丘，彼云：有比丘心得小止，便谓已得圣法，是名初非法在世。
②佐助，彼接云：有持戒者，无人佐助。
③阿难，东晋竺昙无兰译，一纸半。
又有五种①怖畏②：一、自不修身、戒、心、慧，复度他人，令不修身、戒等法；二、畜沙弥；三、与他依止；四、与净人、沙弥共住，不知三相，谓掘地、断草、溉水；五、虽③诵律藏，前后杂乱。
五怖畏者，佛告波离文也。
前四妄摄眷属过，后一懈怠过。
初云不修身、戒、心、慧④者，此句贯下读之。
一往以分，戒属身口，慧是心观；或可心即是定，备举三学。
此明自行既阙，必无利他故。
三相，文中自列。
溉水亦是损地，并须净语。
既迷戒相，直使作之，是为灭法。
①五种，第五十三，略抄本，畜沙弥为第三，与他依止为第二。
溉水作用水溉灌。
②怖畏，记下文云：五皆云怖畏者，正法将灭故。
③五、虽，彼云：已共诵修多罗、毗尼、阿毗昙，以前、后著中，以中著前、后。
④不修身、戒、心、慧，记二释。
初释为二事，谓身戒及心慧也，以戒、慧二，如次配身、心。
次释即分为三学。
四分律明三学，名增戒、增心、增慧学，即定名心也。
若依简正及钞批，彼引涅槃二九，即为四事。
彼经意云：若比丘不观身无常、不净，名不修身；若不观戒是一切善法梯橙，名不修戒；若不观心躁动而制令调伏，名不修心；若不观智慧有大势力，名不修慧。
依此，身及戒、定、慧四事，为所观事。
四分中，五种疾灭正法：一、有比丘不谛受诵律，喜忘文句，复教他人，文既不具，其义有阙；二、为僧中胜人上座，一国所宗，而多不持戒，但修不善，后生仿习，放舍戒行；三、有比丘持法、持律、持摩夷，而不教道俗，即便命终，令法断灭；四、有比丘难可教授，不受善言，余善比丘舍置；五、互相骂詈，互求长短，疾灭正法。
四分。
五种灭法，即增一文。
学者深思，弥须弘护。
初、慢学误他，二、居上作恶，三、能教悭法，四、所教愚钝，五、彼此斗诤。
仿，谓相效。
持法即经，摩夷①即论。
①摩夷，钞批云：摩夷者，梵音讹略，应云摩坦理迦，此云本母，即阿毗达磨之异名也。
谓诸法相，从论出生，故名本母。
十诵①：诸比丘废学毗尼，便读诵修多罗、阿毗昙，世尊种种诃责。
乃至由有毗尼，佛法住世等。
多有上座长老比丘学律。
十诵中。
佛制比丘，五夏已前，专精律部；若达持犯，办比丘事，然后乃可学习经论。
今越次而学，行既失序，入道无由；大圣呵责，终非徒尔。
又彼律云：佛见诸比丘不学毗尼，遂赞叹毗尼，面前赞叹波离持律第一。
后诸上座长老比丘，从波离学律也。
今时才沾戒品，便乃听教参禅。
为僧行仪，一无所晓。
况复轻陵戒检，毁呰毗尼，贬学律为小乘，忽持戒为执相。
于是荒迷尘俗，肆恣凶顽，嗜杯脔自谓通方，行淫怒言称达道。
未穷圣旨，错解真乘。
且戒必可轻，汝何登坛而受？
律必可毁，汝何削发染衣？
是则轻戒全是自轻，毁律还成自毁。
妄情易习，正道难闻，拔俗超群，万中无一。
请详圣训，能无从乎？
①十诵，出第三十五初纸。
杂含云：若长老、上座、中年、少年，初不乐戒，不重戒，见余乐戒者，不随时赞美，我不赞叹。
何以故？
恐余人同其见，长夜受苦故。
杂含，出第三十卷。
初四句明自不学。
彼文初下有始字，谓从初不学也。
见下二句，明不喜他学。
我下，显非。
上句明佛不赞，谓纵有余善，不可称之。
何下，示不赞之意。
三涂幽暗，历劫莫返，故云长夜。
中含云：犯戒有五衰：一、求财不遂；设得，衰耗；众不敬爱；恶名流布；死入地狱。
明衰恶中。
中含五衰，上四现相，下句生报。
四中：上二明失利，由福薄故；三、不敬者，由德鲜故；四、恶名者，由行秽故。
耗，谓损减。
涅槃中：由诸比丘不持戒故，畜八不净财，言是佛听。
如何此人舌不卷缩？
广如彼说。
涅槃，出第五如来性品。
彼明或人作如是说，故斥之耳。
八不净名相，如畜宝中。
如何下，是佛诃辞。
以诬佛、谤法，合得现报故。
卷字上呼，谓曲转也。
下句指广，彼云：若有说言佛大慈故，怜愍众生，皆听畜者，如是经律，悉是魔说。
摩耶①经云：乐好衣服，纵逸嬉戏；奴为比丘，婢为比丘尼；不乐不净观；毁谤毗尼；袈裟变白，不受染色；贪用三宝物等：是法灭相。
摩耶经。
彼因摩耶夫人问阿难法几时灭，阿难次第明千五百年事，并从佛闻。
彼云：始从结集②，终至七百年，龙树出世，灭邪见幢，然正法炬。
初二句，八百岁事。
奴下二句，九百岁事。
不下一句，一千岁事。
毁下，千一百岁事。
千二百岁中，比丘及尼作非梵行；若有子息，男为比丘，女为比丘尼。
袈裟下，千三百岁事。
今时袈裟多从紫染，岂唯条白？
法灭之验矣！
贪下，千四百岁事。
千五百岁，俱睒弥国三藏，与罗汉弟子互杀。
恶魔外道，竞破塔寺，杀害比丘。
一切经藏，阿耨达龙王悉持入海，于是佛法灭尽。
此据拘睒弥③一国为言。
或有处说五千年，或正、像各千年，末法万年等，或六万年七万年等，并众生业缘所见异耳。
①摩耶，二卷，萧齐昙景译。
今引下卷。
②始从结集，彼经百年已去事，次第说之。
初迦叶、阿难结集三藏，乃至优波毱多化阿输迦王，乃至起八万四千塔。
二百岁已，有尸罗难陀比丘，度十二亿人。
三百岁已，有青莲华眼比丘，度半亿人。
四百岁已，有牛口比丘度一万人。
五百岁已，有宝天比丘度二万人。
六百岁已，九十六种外道等邪见竞兴，破灭佛法，时马鸣比丘降伏诸外道。
云云。
③俱睒弥，俱或作拘。
名义标释云：中天竺境，周六千余里，国大都城，周三十余里。
智论云：破戒之人，人所不敬，其处如冢；又失诸功德，譬如枯树；恶心可畏，譬如罗刹；人所不近，如大病人；难可共住，譬如毒蛇。
虽复剃头染衣，次第捉筹，实非比丘。
若著法衣、钵盂，则是热铁叶、烊铜器；凡所食啖，吞热铁丸，饮烊铜汁，则是地狱之人。
又常怀怖惧，我为佛贼，常畏死至。
如是种种破戒之相，不可称说。
行者应当一心持戒。
智论。
破戒文中，为五。
初、以五喻显其恶相。
罗刹，梵语，此云速疾鬼。
虽下，二、明形滥体乖。
若下，三、因中示果。
又下，四、自惧恶报。
上二句惧现报，下句畏来报。
此据智人；往往盲愚，死而无悔。
如是下，五、结劝。
问曰：有人言罪、不罪不可得，名为戒者，何耶？
答曰：非谓邪见粗心，言无罪也。
若深入诸法相，行空三昧，慧眼观故，言罪不可得。
若肉眼所见，与牛羊①无异也。
问中。
彼论前云②：若于罪、不罪不可得故，是时名为尸罗波罗蜜。
后即问曰：若人舍恶行善，是为持戒，云何言罪、不罪不可得？
今钞倒之，意使易解。
答中。
但引罪不可得。
彼续云：罪无故，不罪亦不可得。
若肉眼③下二句，疑引别文，寻之未获。
彼又云：复次，众生不可得故，杀罪亦不可得；罪不可得故，戒亦不可得。
何以故？
以有杀罪故则有戒；若无杀罪，则亦无戒。
若体此意，方名持戒清净；不尔，止是世福。
学者④闻此，岂不疑之？
①与牛羊，止观一之五云：名字即者，理虽即是，日用不知，以不闻三谛，全不识佛法。
如牛羊眼，不解方隅。
辅行记云如牛羊下，举譬不知。
四方曰方。
四维四隅，牛羊虽见，而无了别等。
玄义记曰：牛羊眼，普超经下卷。
②前云，十三之初，即大品经，文云：罪、不罪不可得故，应具尸罗波罗蜜。
论释此文也。
③若肉眼，归敬仪上云：等智有三，我同牛羊之智；出道唯一，牛羊异我非伦。
通真云：涅槃经云：一切众生于三法中皆有等智，谓淫欲、饮食、恐怖。
④学者，通释谓：常诵罪、无罪不可得名言，实执纵修淫、恚，罪不可得。
若见上来所引论文，忽乖所怀，于往所作，岂不生疑？
济览谓：此释似疏，曰学者若不体不可得，清净持戒是道业也乎？
何言世福乎？
闻此，盖上世福也。
今诵大乘语者，自力既弱，不堪此戒，自耻秽行，多不承习。
有引此据，不解本文。
故曲疏出①，广如第十五卷中。
斥非中。
非己所有②，故云诵语；此名得实，宜须内省。
今习律者，多用此语指斥他宗，不知己学亦诵语耳！
何以然耶？
汝虽学律，律行安有？
故知末世大小两宗，皆是学语，良可悲夫！
疏字平呼③。
文见十四，而指十五，彼此藏经分卷有异，非是笔误。
①疏出，业疏二上曰：疏者，疎也，疎决疑壅，必不晓者，披文见意。
②非己所有，神智补注云：但习大乘之语，而无大乘之行。
③疏字平呼，平声，通也，疏决也；去声，记注也。
四分：破戒五过：一、自害；为智者所诃；恶名流布；临终生悔恨；死堕恶道。
四分五过，亦出增一，即现、当两损。
自害者，丧失世、出世善故。
临终悔者，苦逼神昏，业状竞现，自知前往，必非善处，死时恐惧，于兹验矣。
十诵：有十法正法疾灭。
有比丘无欲；钝根；虽诵句义，不能正受，又不解了；不能令受者有恭敬威仪；乃至不乐阿练若法。
又不随法教；不敬上座无威仪者；令后生不受学毗尼；致令放逸失诸善法。
好作文颂庄严章句，乐世法故，正法疾灭，甚可怖畏。
不学灭法中。
十诵十法，彼列五法中，以同义类，故合明之。
文略二种。
有比丘下，明初五法。
上四句即第一法。
无欲谓心不希望，但性昏愚，不可教耳。
又下一句，即第二法，彼云亦不能令他解了。
不能下二句，即第三法。
乃至者，略第四，彼云有说法者，不能如法教，斗诤相言也。
不乐下，即第五。
上四教授非法，下一恋著喧愦。
四中，初是所教，二通能所，三、四属能教。
又不随下，即次五法。
初句即第一。
下略第二，彼云不随忍法，随不忍法。
不敬下，是第三法，谓见上乖仪，辄生轻傲。
令后下，即第四，彼云因上座不以法教授故。
致令下，是第五，彼云因上座命终故。
上三局所教，下二通能所。
好作下，即五怖畏文，彼云：一、不修身戒心智，无欲、钝根。
二、与尼相近，舍戒还俗。
三、如来所说甚深修多罗①等，无怜愍、爱乐心。
好作等，如钞。
四、为衣食故，舍练若，入聚落。
五、为衣食故，多所求觅扰乱。
五皆云怖畏者，正法将灭故。
钞引第三下半。
①如来所说甚深修多罗，下彼接云：空、无相、无愿、十二因缘诸深法要，不能信乐受持；虽受，不能通利。
如是说时，无怜愍心，无爱乐心。
好作文颂，庄严章句，乐世俗法，随世所欲有信乐心，说俗事时有爱乐心。
是故如来所说甚深修多罗，空、无相、无愿、十二因缘诸深法灭。
四分律行事钞资持记卷第三四分律行事钞资持记卷第四集僧通局篇第二释集僧篇。
案下分题：集僧即目能集①，谓作相轨度；通局即召所集②，谓约界、用人。
是则集僧不收通局，通局得兼集僧，此即羯磨篇中三、四两缘③，合为一篇耳。
又解：集谓能集，即是轨度；僧属所集人，即下用僧分齐；通局目所集处，即下界之分齐。
并如文中。
古记并云④：标宗是僧体，集僧已下明僧用。
此由不识僧体，故此妄判。
且业疏广明僧体，正取四人假用⑤，何尝以戒为体？
用彼决此，不攻自破。
故今科判，迥异前修⑥，标宗止是劝学，集僧已下始明行事。
若尔，钞文无处明僧体耶？
答：此篇下科用僧分齐有文明体，如后所辨。
①集僧即目能集，记两释中，初释顺钞分科，即文云首题集僧之轨度，后明来处之通局。
又云：二、明来处通局者：初、明处之分齐，二、明用之通局。
是则于约界通局中，兼明用人通局也。
②通局即召所集，所集有二，人及处也。
下记云：言处者：作法、自然，二界是通；作法有三，自然分六，则为局也。
人中：别人及僧，二位为通；别有三阶，僧分四种，故为局也。
又曰：通谓体同，局谓相别，同则略分，别须委示。
③羯磨篇中三、四两缘，彼明十缘中云：三、集僧方法，谓敷座打相、量僧多少、观时制度等。
四、僧集差别，须知用僧进止，简德优劣。
④古记并云，依节古义、增晖、集要、钞批，并指标宗为体。
又会正：前标宗为自行之体，次则依体起用。
⑤四人假用，业疏二·五云：言僧体者，有人言，依诸小论，以五阴实法为体。
有人约律准论人假为体。
实法无用，四人假用为僧之体。
而用无别体，还以四人阴本为体。
今存后引。
记释：五阴实法，即报得色心。
人无别体，阴聚为人；望阴是实，故人名假，假通余趣，简之以人。
实法自体无记，非用；法聚为人，人方有用。
问：假之与用，为同为异？
答：实法成人为假，人能造作名用。
何者是体？
谓四人假用为体。
假用是能依，故无别体；实法为所依，故还以阴为体。
若尔，则与前师何异？
答：前指实法，即为僧体；今明阴本，自推假体。
故知僧以假为体，假以阴为本，异可知也。
⑥前修，序中记云：前修，即指前代诸师。
僧者，以和为义。
若不齐集，相有乖离，御法则无成决之功，被事必据入非之位。
故建首题集僧之轨度，后明来处之通局。
叙意中。
初句标僧义。
僧者，通目七位。
一、二、三人，虽不秉众法，亦得名僧，以僧假别成，从因彰号。
不同古记，谓简别人。
和者有六：戒、见、利三，名体和；身、口、意三，名相和。
又初果已去名理和①，所证同故；内凡已还名事和，即六和也。
若下，反明须集之意。
上二句明人非。
乖离者，总三种别②。
御下，法非；被下，事非。
法、事纵如③，由人非故，二并不成。
故下，文含三意：一、释首题，二、结篇意，三、即分章。
①理和，济缘云：初果已去，见真谛理，理无异体，圣证皆同，谓之理和。
又云：事和通凡、圣，理和唯局圣。
②总三种别，应来者来，应与欲者与欲来，现前得诃人不诃，是名众和合。
反上三，名别众也。
③法、事纵如，遮伏难也，问云：但可归人非，何云法非、事非耶？
即以文通之。
四分①文云当敷座，打犍稚，尽共集一处等。
示前后中。
文出说戒犍度。
必先设座，后方鸣钟，疏云：由声告即集，床座未施，伫待凄惶，非成奖务。
制先定座，良在兹也。
①四分，出第三十五结界处。
五分云：诸比丘布萨时，不时集，妨行道。
佛言：当唱时至，若打犍稚，若打鼓，吹螺，使旧住沙弥、净人打。
不得多，应打三通，吹螺亦尔。
除漆、毒树，余木、铜、铁，凡鸣者听作。
若唱二时至，亦使沙弥、净人唱。
住处多，不得遍闻，应高处唱。
犹不知集，更相语知。
若无沙弥，比丘亦得打。
制法中。
初缘起。
佛言下，立制。
初列示四相。
使下，明能打人。
不下，明打法。
三通，如后说。
吹螺仿上打人，故云亦尔，彼云：沙弥、守园人吹。
除下，简物。
漆、毒树，相传云恐伤手故。
上明布萨时。
若下，明大小食时。
住处多者，别房散远故。
若下，明开许。
疏云：此召僧法制，非具道者所为，必无二人，方听兼助也。
十诵中：居士请僧，自于寺内鸣稚；乃至白时至；及送食女人亦自鸣稚。
中食施者亦尔。
明俗打中。
初引背请戒文。
彼明：居士作食，持入祇桓，打犍槌。
诸比丘问，答云：请比丘食耳。
乃至下，出提舍中。
初句出第二戒。
彼因居士请佛及二部僧，明日食至，晨朝敷座，遣使白佛时到。
及下，出第四戒。
彼云诸女持食入僧坊，打犍槌，与僧分食等。
中食下，未详何文。
增一阿含云：阿难升讲堂击犍稚者，此是如来信鼓也。
道打中。
初文。
出彼十六。
佛在舍卫鹿母园中，夏竟受岁，令阿难打之。
此是下，即阿难语。
信鼓者，于事则告众有期，在法则归心无二①。
鼓，谓击动发声，名通钟、磬。
①归心无二，按文中，约事、理释。
初事中：告众者，告，使命也，即是信鼓；有期者，期众会也。
次法中：法即理也，谓打犍椎集众者，为令闻信鼓者，皆悉归投佛处也。
所归唯一佛，能归无二心耳，即表闻法音，归心于一真，无二念也。
十诵中：时僧坊中，无人知时限，唱时至及打犍稚；又无人洒扫涂治讲堂食处，无人相续铺床；及教人净果菜食中虫；饮食时无人行水，众乱语时，无人弹指等。
佛令立维那。
声论翻为次第也，谓知事之次第，相传云悦众也。
十诵。
缘起阙事有八，四段明之。
无人下，即阙作相，正是今用，下并因引。
又下，即阙作务。
及下，是阙指授。
彼作苦酒中虫，今言食者，改局从通。
饮下，即阙理众。
佛下，明立法。
显上作相，比丘为之。
下引他文，释名可了。
若准文中七种集法：若量影，破竹作声，作烟，吹贝，打鼓，打犍稚，若唱诸大德，布萨说戒时到。
亦不言比丘为之。
通意中。
律列八种，第三打地作声，今略为七，未详何意。
量影者，谓克时令集。
八中，烟影是色，余六是声。
又唱告是情，余并非情。
亦下，示通。
此明律不局道，意彰通俗。
上引诸文，证定能打，乃是暗破当时妄执。
尼钞云：今时诸寺，僧尼立制，不许沙弥、白衣打钟，此迷教甚矣！
出要律仪引声论翻犍稚，此名磬也，亦名为钟。
梵号中。
若诸律论，并作犍槌，或作犍稚。
如字而呼，乃是梵言讹转，唯独声论正其音耳。
今须音槌为地。
又羯磨疏①中直云犍地，未见稚字呼为地也。
后世无知，因兹一误，至于钞文前后，以及一宗祖教，凡犍槌字并改②为稚，直呼为地。
请寻古本写钞，及大藏经律考之，方知其谬。
但以稚椎相滥，容致妄改。
今须依律论，并作犍槌。
至呼召时，自从声论。
或作椎，亦尔。
世有不识梵语，云是打钟之槌及砧槌等，此又不足议也。
若准尼钞云：西传云：时至，应臂咤犍槌。
臂咤，此云打。
犍槌，此云所打之木，或用檀、桐木等。
彼无钟、磬，故多打木集人。
此则与今全乖，不可和会。
且依钞、疏，钟、磬翻之③，谓金、石二物也。
应法师④经音义大同⑤尼钞。
然祇桓图中多明钟、磬，而云彼无者，或恐少耳。
音义又云：旧经云犍迟，亦梵言讹转。
宜作稚，直致反。
①羯磨疏，卷四·一：犍槌者，梵本声论云犍地，此云磬，亦云钟也，乃金、石二物耳。
②并改，济缘四·一一云：今人一概改槌为稚，例呼为地。
未披经律，妄自改作。
③钟、磬翻之，多论音释曰：凡瓦、木、铜、铁，击而鸣者，谓犍稚。
④应法师，唐传第四十云：京师沙门玄应者，亦以字学之富，皂素所推，通作经音，甚有科据也。
⑤大同，玄应音义十五云：犍稚，梵音臂咤犍稚。
臂咤，此云打。
犍稚，所打之木，或檀或桐，此无正翻，彼无钟、磬故也。
旧经多作犍迟，此亦讹传也。
宜作稚，言直致切，但稚椎字形相滥，故误也。
⑥明知稚字，意云：音义既作稚，为直致切，与地音别。
地，徒二切，故明知。
后世无知，作稚，直呼为地，是乃误也。
⑦此迷久矣，此似斥音义，谓音义理应云宜作椎也。
然云宜作稚者，应师亦从讹谬，故斥云此迷久矣耳。
上具列文，今须义设。
义设者。
以前诸教，虽令作相，尚无伦序，故须酌理安布仪式。
而先文后义者，欲彰行事并出正教，非是徒然。
凡施法事，先斟量用僧多少，依数铺设座席。
然后准文鸣钟，具如集僧法中。
明铺设中。
指集僧法，即今现行轨度图经，武德七年撰。
虽人并为之，多无楷式。
若依三千威仪经，则大有科要、多少节解之法。
但时所同废，虽易而难。
叙昔中。
初二句斥时。
若下，引示。
彼第二卷，前明五事，后明七法，名十二时犍槌。
一、常会时，谓说、恣羯磨，讲法等集。
先从小起，至大二十下，稍小二十一下，小小十下，复大三下，共五十四下。
此似五分三通①，但多少有异，准下②，又名一通③耳。
二、旦食时。
三、昼食时。
四、暮投槃④时。
一通同上，如今昏钟。
投槃疑是梵语，未详所翻。
五、无常。
多少随时。
上并常用，下七卒缘。
一、县官，二、大火，三、大水，四、贼盗，五、会沙弥，六、会优婆塞，七、呼私儿。
科要即十二时。
节解即打数，解犹段也。
但下，明不行所以。
事非深奥故易，不知法制则难。
①似五分三通，五分三通四十下，今则五十四下，非全同，故云似也。
②准下，指昼暮二时下一通语也。
③又名一通，三千仪总谓五十四下名一通，亦无四十下名。
后钞文及五分以四十下有三节，是名三通，或云三下，亦无五十四下名。
故今文云一通，不同下三通之中一通，宜勿滥焉！
④暮投槃，钞批云：暮投槃时，宾解云盖收槃器也。
今通立一法，总成大准。
谓约僧多少，就事缓急，量时用之。
量时法者，不定打数。
此法至要，必在智者，斟酌而用。
若寻常所行，生稚之始，必渐发声，渐稀渐大，乃至声尽，方打一通。
如是至三，名为三下①。
三通中。
非谓单三下也，始终共四十下。
生下二句，明初十下，图经云执杵定心，虚揩十下，尼钞云不得大打，惊动众心。
渐稀下，明中间二十七下。
稀，疏也。
乃下，示后三下。
即目此三②，名为三通。
图经云：集三乘也。
①名为三下，通释云：准钞文，声尽后下三通，似名之三下。
若准记释，以四十下节为三段，即似指此三节，名为三下。
学者辨之。
济览云：今按记云即目此三，名为三通，即字所指，在后三下必矣。
然则与钞不违。
②即目此三，此三者，准今记释，节四十下以为三段，似即此三段，曰目此三。
然据钞文后三下以为三通。
准之，记文指上所谓后三下，以云此三耳。
佛在世时，但有三下，故五分云打三通也。
后因他请，方有长打①。
其生起长打之初，亦同三下；中间四稚，声尽方打；如是渐渐敛稚，渐穊渐小，乃至微末。
方复生稚，同前三下。
长打中。
初明佛世本无。
后下二句，示灭后缘起，如下所引。
其下，正明打法。
接前四十，增两四十，共百二十。
初明第二四十下。
指生起同前者，谓虚揩、渐大，共十八下。
中间四槌，十九至二十二，此救四恶趣苦，地狱、饿鬼、畜生、修罗，次第配之。
如是下，从二十三已去，后十八下。
敛谓收声。
穊，密也。
方下，明第三四十下。
指同前者，亦有少异：从三十六去打三下，名三通，末后二下，名息槌。
图经云：念三宝，存五众，众各八辈②，故以四十为差。
三道乘之，则百二十为节。
①长打，百二十下，即四十下，三反，连续撞也，但数同相别也。
②存五众，众各八辈，问：声闻可尔，菩萨、缘觉岂有四向、四果？
答：虽无八辈阶位，若望断惑，俱断九十八使。
今从断品齐义，许亦有八辈。
问：缘觉人岂有五众？
答：彼有麟喻部行异。
麟喻虽无，部行多同声闻，故可有也。
此古师以经律参校，共立此法。
亦有清众画样钟所者。
指出中。
经律，即如前引。
非出一处，故云参校。
亦下，此指当时，今亦多有。
然初欲鸣时，当依经论，建心标为，必有感征。
应至钟所，礼三宝讫，具仪立念：我鸣此钟者，为召十方僧众，有得闻者，并皆云集，共同和利。
又诸有恶趣受苦众生，令得停息。
立誓中。
初标劝。
征，验也。
应下，示威仪。
我下，出誓词。
上明生善，又下，即灭恶。
余更随时，不必专此。
故付法藏传中：罽腻吒王以大杀害故，死入千头鱼中，剑轮绕身而转，随斫随生。
若闻钟声，剑轮在空。
如是因缘，遣信白令长打，使我苦息。
即增一阿含云：若打钟时，一切恶道诸苦，并得停止。
此并因缘相召，自然之理不亡。
余亲承有敛念者被鬼神送物。
显功中。
初引传。
罽腻咤王，即月氏国主。
与安息国王战，杀九亿人。
寻生悔心，于马鸣所，鸣为说法，令其重罪得轻，尚受是报。
随生下，彼云：须臾之间，头满大海。
若闻下，彼因罗汉为僧维那，依时打钟，功加于彼，后受彼白，即为长打。
过七日已，受苦即毕。
即下，引经会传。
初正引。
此下，显意。
因缘者，疏云：罪者遇善为因，打者发愿为缘，故得声传苦灭，自然感应。
今文语简，可用彼释。
召，谓如相呼召。
亡，犹失也。
余下，引现事合经。
即智兴律师，初依首师讲会，大业五年仲冬，次掌维那。
时至钟所，役奉倍勤。
寺僧有兄，从帝南幸江都，中路亡殁，初无凶告，忽通梦于妻曰：吾不幸病死，生于地狱，受苦叵言。
今月初一日，蒙禅定寺①智兴鸣钟，响震地狱，同受苦者一时解脱，今生乐处。
思报其恩，可具绢十匹奉之，并陈吾意。
睡觉告人，初无信者，寻又重梦。
后经旬日，凶问奄至，恰与梦同，乃奉绢与之。
而兴并施大众。
有问其故，兴曰：余无他术，因见付法藏传及阿含经钟声功德，敬遵此辙，苦力行之。
每至冬登楼，寒风切肉，僧给皮袖，余自励意，露手捉之，掌中凝血，不以为辞。
又始愿诸贤圣同入道场，次愿诸恶趣俱时离苦等。
众伏其言。
贞观六年季春卒。
此即祖师目睹，故著之为传。
今时新学，忽为小事，多不存诚。
请详上诸文，冀因斯一悟。
或次掌维那，准上威仪，仍须重誓，则拔苦与乐，成大行也。
①禅定寺，续高僧传云：唐西京大庄严寺。
注曰：隋时名东禅定寺。
世有滥用知钟者，此非圣言，诸经论但云打、击、檛①等。
知净之语，不通于俗及以自为，早须废舍。
斥滥中。
初二句，引滥斥妄。
彼谓比丘使人打钟，须云知钟，是为净语，若直云打钟，名不净语。
诸下二句，约教显非。
文举经论，言略于律。
打如前引四、五、十律，击如阿含，檛出智论。
知下，以理难破。
前明打钟，能教所教，俱通道俗。
然知净语，能不通俗，所不通道，事非相例，故用难之。
知净不通俗者，能教局道也；钟则不尔，通彼俗士，使人打故。
及自为者，所教局俗也；钟亦不尔，通彼比丘，受教自打故。
早下，劝勉。
疏云：知钟之言，虽非巨害，然是知法者之大忌。
①檛，韵会：张瓜切。
音挝，击鼓也。
智论文出二卷，云：铜犍椎。
亦出新岁经。
②古记，集要、义苑、会正，例亦同此。
下则云用僧分齐故。
二、明来处通局者。
初、明处之分齐，二、明用之通局。
第二，辨来处。
总标通局，分科云分齐者何耶？
答：通谓体同，局谓相别。
同则略分，别须委示。
从局标名，故言分齐。
下科用人，例亦同此。
问：通局何相？
答：一、处，二、人。
言处者，作法、自然，二界是通；作法有三，自然分六，则为局也。
人中，别人及僧，二位为通；别有三阶，僧分四种，故为局也。
语冠首题，一篇纲要，略知条目，始可寻文。
初中，界之来意，开制不同，如结界中说。
今直明其二种差别。
标示中。
制意、开缘，下篇既显，不可两繁，故指如后。
以类相从，此之谓矣。
若作法界则有三别。
有戒场者，四处集僧，各得行事：一、在戒场，二、在空地，三、在大界，四、在界外。
若无戒场，二处各集。
若小界者，既不立相，直指坐处，无外可集。
作法三者，场及大、小。
然有场四集，虽兼大界①，正意明场。
又集僧约事，有通有别：通谓②说、恣，内外俱集；别即余法，随界各行。
今文两界③，并从别论。
问：如通集中，场上不来，犯别众否？
答：法成，得罪。
不妨异界，无别众过。
问：小界说、恣，有通集否？
答：本由说、恣，开结，遮诃。
是则三小唯有别集。
①虽兼大界，谓四处集僧，必由有场，故戒场是正，而大界是兼也。
若无戒场已下，大界正义也。
②通谓，业疏四·一六云问：羯磨之设，界中无人则成，何故集他外界？
答：行法不同。
若作羯磨，则随界分局，人不相集。
若作说、恣，则内外通收。
以是摄僧纲纪，使内外同崇，不许逃避。
乃至外界、戒场，见相便求等。
③两界，自然、作法也，界内作法，界外自然。
若论自然，随处远近，则有四别，谓聚落、兰若、道行、水界。
皆不为物造，随人所居，即有分局，故曰自然。
当律无文，诸部详用。
次明自然。
初科分二。
初示相，四中，聚、兰各二，则为六相。
皆下，释名，对彼作法，缘构成故。
当下，标所出。
问：所以当律都不立者？
答：止是阙略，义必具之。
准三小界，明指集处。
疏云：虽当部中无自然界，异处下道，即是诚文，道是一界，下是兰若。
今言无者，或非明文，或无分齐故也。
初、聚落中有二：若可分别者。
十诵云：于无僧坊聚落中，初作僧坊未结界，随聚落界是僧坊界。
下文齐行来处，此制分齐。
四分聚落界取院相。
此内不得别众。
初明聚落。
可分别中，准疏分二，谓僧则在无易委，聚亦周院可悉。
尼钞云：城外村坊，边夷城邑，人民稀鲜，可得分别故。
应作四句：初、人处俱可分，则依此相；二、人处俱不可分，如后步量；三、人可处不可，四、处可人不可，并依后集。
故知此相必须具二。
文引十诵二十二卷。
彼因比丘问佛，初至结界，即引问词，彼接云：尔时，界应几许？
言无僧坊者，人可分也；聚落即处可分。
随下，是佛答，谓随处广狭，即是界限。
注行来处，见四十七，故云下文①。
此下，先以义决。
分齐即同势分②，显非聚落界体，意不取之。
故业疏云纵彼文中齐行来处，此制通摄，恐妨界内。
必作法时，身在门外，亦得两成等。
四分下，次引文决。
即盗戒聚落，止取四相，则显彼此③村聚相同，不须远取。
此由他执④，故特注显。
①下文，五一云：又问：若比丘，聚落中初造僧坊，齐几许作界？
佛言：随聚落，随聚落界，齐行来处。
②即同势分，彼律离衣戒中云：谓箭射所及，鸡飞所及，惭愧人大小行处。
制此处以为集僧分齐耳。
③彼此，彼十诵，此四分也。
④此由他执，济缘云：彼律下文云聚落界，齐行来处，谓聚外行路也。
疑是昔来执为势分，故特决之。
准此，非定有他执也。
问：兰若处有僧坊，欲结界，何处集僧？
问中。
以兰若处本是空旷，今有僧坊，非兰非聚，集僧难定，立问明之。
答：十诵云：随聚落即僧坊界。
今周匝院相，与聚落之相不分，不须五里集人。
例决中。
初准前文。
今下，比例。
即指僧坊便同聚落，复是兰若，得同可分①。
①得同可分，通释曰：若依自然，行说、恣等可尔。
若作结界，僧界宽于院相，还可五里集耳。
济览云：结界篇云：初言集僧，必先尽自然界内。
若标宽界狭者，尽标集之。
故下文无聚落兰若，初起僧坊，乃云一拘卢界。
故知先有僧坊，即同村界。
反显中。
下文，还指四十七①。
初引文。
故下，反例。
无聚落者，显是空迥之处。
初起僧坊者，此约创起院相未完，先结界者为言。
①还指四十七，与上指下文同处文也，彼云：问：若比丘，阿练若处初造僧坊，齐几许作界？
佛言：各面一拘卢舍。
此出增一中第八诵，现本当五十一。
然今指下文者，出第九诵问布萨法中，彼云：问：若比丘，无聚落阿兰若处始起僧坊，未结界，是中齐几名为界？
答：面齐一拘卢舍。
现本五十。
律中，僧、村四相，二界不别。
必院相不周，乃可依兰若集僧。
会同中。
疑谓聚落乃是民居，伽蓝相异，安得例同。
故此会之。
言律中者，即指盗戒，具出四相，如上所引。
及后离衣释伽蓝界，更不别列，略指如上，故知是同。
必下，简滥。
准不周①净，三边有相，须准聚集；两面、一面，还依兰若。
有人迷此②，谓城邑中院相周匝处，并可分别。
请观结界篇中图相，蓝院四周，自然四出，即知谬妄，不劳攻之。
今谓上明伽蓝同可分聚，唯局兰若，不通余处③。
学者详辨，在文皎然。
①准不周，四药篇三三·一八云：一者，篱墙不周净，四分云半有篱障、多无篱障、都无篱障，谓露地也，非储积相，故开之。
②有人迷此，通释：指大觉律师欤？
钞批云：此上是可分别聚落，今作两句束之：若聚周蓝不周，则依聚不依蓝；若聚周蓝亦周，依蓝不依聚。
不可分别聚，亦有两句：无聚复无蓝，须依六十三步；若无聚有蓝，不依六十三步。
济览云：非指此乎。
今记已谓城邑聚落故。
③不通余处，余处即聚落中。
准此，聚外空林造立伽蓝，院相一面与聚相接，是聚落摄，四周不容自然故。
若其周圆隔空界，则可兰若摄。
古来诸师，一面与聚相接，例云兰若者，恐非也。
若聚落有僧不可知者。
僧祇中：若城邑、聚落界分不可知者，用五肘弓，七弓种一树，齐七树相去，使异众相见，不犯别众，各得成就。
准相通计，七树六间，得六十三步。
不同前解七间七十三步半，如义钞废立。
不可分别中，分二。
初、约人明。
僧下，二、约处辨。
疏云：或约僧之来去，难可知之；或约处所散落①，不知际域。
随有一种，即归此收。
尼钞云：中华之处，人民繁多，不可分故。
用下，示量。
彼因有人②问佛种树法，佛教令七弓种一树。
续后波离问集僧量，即用答之。
异众相见者，约两向作法为言。
准下，计数。
五肘弓，一肘尺八，弓长九尺，七九共成六丈三尺，六尺为步，一间计十步半，如是合之。
不同下，破古。
疏云：昔云七十三步半者，错算七间也。
或执旧云树限两头各有势分，又云周圆种树，又改僧祇为八树字。
余广如彼。
下指义钞，即删繁意，彼文已亡，意如③前示。
古记④不知所以，例云指误。
假令是误，一处可尔，况此上卷凡十余处，指广如彼，检彼并无，岂皆误耶？
诬圣辱祖，不虑招殃，引误后生，何可穷也！
①处所散落，业疏又云：以村聚散落，无有垣堑，又僧杂闹，往返难究，指步为限，检括易成。
②彼因有人，济缘云：彼因婆罗门问种树法，佛言：以五肘弓量，七弓种一树，能令根茎坚固，扶疏生长，不相妨碍。
时优波离白佛：已闻种树分齐，今复问：若有处所，城邑、聚落界分不可知，若欲羯磨，应齐几许，使异众各各相见而得成就，不犯别众耶？
③意如，第十门记云：目为义钞，文有三卷，下卷已亡。
故今所指，彼文多阙。
④古记，会正云：如义钞者，误指也，检彼无文。
二、明兰若者。
统明兰若，乃有多种，谓头陀、寄衣、盗戒、僧界、衣界、难事。
且明僧界，余下随明。
次明兰若。
上略阿字，亦云阿练若，即空静处。
有六不同，恐名相滥，故先标简。
六中，寄衣，即三十·恐怖离衣戒。
僧界有二，如此所明。
难事，即提舍末戒。
余可知。
兰若一界，诸部不定，多言僧界尽一拘卢舍。
明了论疏云：一鼓声间。
杂宝藏①中翻为五里，相传用此为定。
无难中。
初示不定。
疏云：诸部皆云一拘卢舍，而互说不定。
大则二千弓，弓长五肘。
小则五百弓，弓长四肘。
注引了疏，翻同本律。
然鼓有大小，声有远近，亦不可准。
杂下，明今取。
彼经云②一拘屡奢，注云秦言五里。
①杂宝藏，此经八卷，元魏沙门吉迦夜译。
今文见第一。
②彼经云，彼经非明兰若，但明拘屡奢量。
若有难者。
如善见云：阿兰若界者，极小方圆七槃陀①，一槃陀二十八肘。
若不同意者，于外得作法事。
计有百九十六肘，肘各尺八，总有五十八步四尺八寸。
有难中。
初引文示。
言于外者，谓诃法人不同界也。
计下，示数。
百九十六肘，总三十五丈二尺八寸，三十丈为五十步，四丈八尺为八步，所余如数。
问：何名有难？
答：昔人但云恶比丘作留难，故多妄解，今须简定。
此谓本界得诃之人，心不同忍，故来诃法，令事不成，故名难耳。
即善见云不同意者，岂不明乎？
问：有难一种，何法用之？
答：此局三小，不通余法，故知有难从三小得名。
疏释三小集僧文云：既有难缘，不比常途，宜用善见七槃陀集。
岂非明据？
此是定义，不劳惊惑。
有人不肯，请以结界篇中三小对之，是非可见。
若不尔者，有难自然为行何法？
思之。
①槃陀，羯磨疏四·二一云：槃陀者，乃量之总名。
济缘释：槃陀，梵言，此方无译。
三、道行界者。
萨婆多云：比丘游行时，随所住处，纵广有拘卢舍界，此中不得别食、别布萨。
亦不明大小。
此论解十诵。
律文云：六百步为拘卢舍。
道行中二。
初引示，文出别众食戒。
若论别众，道行不犯；今云不得者，此约停住①为言，无别所以，至随相为辨。
亦下，定量。
初句，指论通漫。
此下，引律会释。
问：兰若、道行，并一拘卢，而大小别者？
答：兰若诸部既别，宜取其中。
道行止出多宗，理同彼律。
疏云：部别有由，当取十诵是也。
①此约停住，别众食戒开缘云：下至半由旬内来往上下。
今若停住不来往，非开限故。
四、明水界者。
五分云：水中自然界者，若在水中行，众中有力人水洒及处。
善见云：若掷水，若散沙，已外比丘不妨。
取水常流处，深浅皆得作。
自然潮水不得。
若船上布萨，应下碇，不得系①著岸及水中树根，谓与陆地界相连。
若水中石、木、树等，悉是水界，谓离陆地者。
水界中。
初引五分。
水中行者，谓徒涉也。
水洒及处者，示界限也。
次引善见，分三。
初定分齐，准下离衣势分，相传以十三步为定。
取下，次简可否。
取常流者，界相定故。
潮水不得者，疏云：以乍溢故。
若下，三、明乘船，又二。
初明下碇，疏云若橦②。
所以尔者？
或恐自然界限不定，或结船界相有参差故。
不下，明系缆，得否可寻。
若准善见，水中不得结作法界。
疏云：此论以水相虚浮，体相难识故也。
今则约岸分标，义亦可得，如结界中。
问：所以唯六相者？
答：摄处尽故。
问：几事用之？
答：结法未兴，唯除说、恣③，通行余法。
制后，僧事局开结界，心念、对首及别众食，并须约界。
问：用有通、局，可得闻乎？
答：有难兰若，唯局三小；自余五相，并通大界。
水、道二处，义无戒场。
别众食中，亦止五相，除有难兰若。
问：相或相涉，何以分之？
答：聚、兰二种，相别易知。
道行非二摄④。
水界通三处⑤。
①不得系，济缘云：水中树不与地连，准应得系。
②若橦，济缘云：橦，音幢，合作桩，橛也。
③唯除说、恣，说、恣二法，阎浮统通一处说戒，后因来集者疲极，开随处结界，如结界篇中明。
④道行非二摄，谓虽在聚、兰二界之中，别立，不为彼摄故。
⑤水界通三处，虽在聚、兰、道三之中，自立，故不同道行，为水界所摄也。
问：聚中池水岂别立乎？
答：院相之中池水，自摄聚中。
今云不摄者，河水上下流澈者是也。
若大河透流聚中，岂摄聚界哉？
今更总论二界之体。
论体中。
前明分齐，即界体量。
然诸家所判，广狭方圆，是非异论，故重辨定。
不随别显，故云总论。
若三种作法，随处限局，不约方隅。
三种作法。
大界、戒场，各随标相；小界一种，随人多少。
若论自然，则有不定。
若聚落中，界分可知，随其分齐，亦无方圆。
自然中。
可分聚落，亦随四相，同上作法，故云亦无。
不可分别，人解不同。
不可分别。
标中。
不同有三，即三问答，并有多说。
问：为身四面各取六十三步，为身一面取三十一步半耶？
初问。
前明六十三步，为约四面各取？
为约一面取半而两向共成耶？
答：四面各取六十三步。
故彼文云七树之间，异众相见，而不犯别。
此二众相望，不论界相。
答中。
初判定。
故下，引证。
此下，点示。
问：彼此俱秉羯磨，自然定量，若为广狭？
第二问中。
正定界体，故约两处秉法设问。
答：诸说不同。
今解：彼此二众，各一面有三十一步半，通就二众，则六十三步。
故僧祇中，异众者，望二处比丘身也。
答中。
初科。
初句删异说。
今下，申正解，为二。
初、定量。
注中释疑。
此约秉法显相，恐谓不秉不劳界故。
故下，引证。
还即前文。
既约二处，则知各半明矣。
今若界外无人，则身面各三十一步半，是随分自然。
若有人者，但令异界自然，在我自然界外，无错涉之过，并成法事。
次科。
初约无人显体。
若下，约有人明集。
准此六十三步，须以二名表异彼此：此名随分自然，彼名异界自然。
据下亦号限分深防。
今行事之家，恐有别众，但为深防，故于方面各半倍之。
实而言之，各半减是。
故萨婆多云：比丘随游行住处，有纵广自然界。
三中。
初明深防。
不问有无，虑有别众，过分倍集，故曰深防。
实下，示限分。
故下，引证。
此明凡为比丘，随处有界，则知僧祇七树，不属一人。
证上半减，义无差矣。
问：自然界者，为方圆耶？
第三问中。
由古异执，故问以辟之。
答：昔云定方。
今解不然，若界方者，四维有余，则无教可准。
答文。
初科。
上句牒古。
彼谓六十三步，但据东、西、南、北四方量之，不约四维，故定方也。
今下，斥非。
俗中算法，方五斜七①，且约限分自然，四方六十三步，四维则剩二十余步。
深防准知。
方准僧祇，维无所据，故此斥之。
①方五斜七，谓亘有五寸，角有七寸也。
四方六十三步，则四维剩二十余步。
俱舍云：方五斜七，圆三直一。
谓方一寸，则角有一寸四分，一尺则剩四寸，半之则五寸剩二寸，故云方五斜七也。
今言自然界中不定方圆。
若四面、四维各无异界，此界定圆；若有别界，则尖斜不定。
显正中。
初二句立义宗①。
若下，释定、不定两相，可知。
有别界者，或是作法，或约自然，水、陆相侵，则随远近故也。
①义宗，宗者，宗、因、喻之宗也。
故十诵云方各一拘卢舍者，谓身面所向之方，非谓界形畟方也。
文云：弟子①随师，方面游行。
可亦不得四维也？
遮妄中。
初引彼所据，但云方各，不言维故。
谓下，释通文意。
身面所向者，则通一切，不局方维也。
非下，遮简。
畟，音测。
文下，举事例难。
彼执十诵方各二字，不量四维，故以此并而质之。
受戒犍度明弟子法云：若师遣往方面周旋，不得辞设托因缘住②。
故云随师也。
①文云弟子，简正云：准十诵律，弟子为师持三衣，在道行前后。
师远，明相出，恐失衣，白佛。
佛问相去多少？
令量也。
得四十九寻，佛言齐尔许处不失衣，过是则失衣。
多论解云：纵广亦得四十九寻不失衣，过是则失衣。
解：此是弟子身面所向之方。
虽言其方，可亦不得四维行耶？
②因缘住，彼接云：若辞设，当如法治。
五分①亦云去身面拘卢舍也。
善见亦云方圆七槃陀界，文自明矣。
乃至结大界②以三由旬为量。
明了论云合角量取三由旬也。
正解中。
引文有三。
初引五分，证不局方。
但云身面，可决十诵。
次引善见，证必须圆。
言方圆者，方指四向，圆即界体。
乃下，引了论，证取四维。
然彼是作法，今明自然，但量法不殊，故得引证。
合，犹和也。
角即四隅，论中正遮取方余角故。
①五分，彼云：有诸阿练若比丘，不知己界应齐几许，以是白佛。
佛言：自然界，去身面二句楼赊。
②结大界，善见云：结布萨界极广得三由旬，不得过。
若过，不成界，得罪。
故广引诚证，定方须废。
结劝，可知。
文中但明不可分聚，余四例准。
二、明用僧分齐。
此宗四种论僧。
泛论僧义，并取四人已上，能御圣法，办得前事者，名之为僧。
若狂乱、睡眠，所为之人，通及能、所，相有乖越，不入僧数。
通而辨僧，则有七种。
始从一人，乃至二十人，各有成败不同。
广如别钞。
二、明用僧。
明僧义中，初句示位。
律云：有四种僧：一者，四人僧，除受戒、自恣、出罪，余一切羯磨应作；二者，五人僧，除中国受戒、出罪；三者，十人僧，除出罪；四者，二十人僧，一切羯磨应作。
泛下，示名义。
若下，简滥。
略举非相，委如足数。
文中五句。
初句及四，并约能秉。
次句是所为。
第三通能、所，如对众问难、舍堕受忏，能秉之人即所量故。
第四相乖，如四仪差互等。
上四别示，下句总括。
通下，指广。
言七种者，总收众、别也。
疏云：对心念法，立一人僧；对于对首，立众多人僧；对于众法，立四人僧。
又云：莫不弘秉，通号僧焉。
下指义钞，文逸。
业疏·总义中广明体相，非可卒示，须学方知。
即下羯磨篇，亦明七位，法事如非，寻之可领。
①白召、对问，通释云：教授师召入众单白，羯磨师对众问难单白，自身非所为人，故能秉五人也。
差教授师单白，教授师是所为人，故能秉但四人法也。
边五受戒白四羯磨，牒和上名，故不入能秉人，故亦四人法也。
②五德和僧，自恣有二羯磨：一、差五德白二，五德是所为，故能秉四人法也；二、五德和僧单白，此时五德入能秉中，故五人法也。
依忏篇，又应除舍堕忏悔，四分四人法不除者，律文不了。
白召、对问、舍忏，虽自秉羯磨，复为僧所量，故自外具四人，故自、他共五人法也。
若不自秉羯磨，一向堕所为，则归四人法，今不尔故。
③疏云除二，二字误矣，疏作三。
记云：除三单白：自恣和僧一白，受戒召入、对问二白。
二白四者：正受一白四，出罪一白四。
若自恣差五德，受戒差教师，出罪中覆藏、六夜，并四人法，不在所除。
④旧云僧简别，会正云：僧者，四人已上者，简二、三人也。
故文云：僧者，四人，若过。
⑤旧云检彼，会正云：别钞者，指义钞。
检彼无文，今据业疏。
初、明四人僧者，谓说戒、结界等事用之。
二、五人僧①者，谓边地受戒、自恣等法。
若据僧祇，舍堕忏悔，五人僧摄。
谓受忏悔主作白和僧，为他所量，不入僧数。
今以当宗不了，僧祇为定。
三、十人僧，谓中国受戒。
四、二十人僧，谓出僧残罪也。
别列中。
别位易解，略而不明。
此篇集僧，且据大众。
初四人者。
疏云：僧虽有四，体、相分二。
初一为体，非四不名为僧。
后随事分，故有三别。
文中且举说、结，其实百三十四法中，除上五种，余并四人作之。
五人中。
初示本宗。
边受二法：教授白召、戒师对问，自恣白和，唯此三白，是五人用。
若约僧体，四人能办，但由事缘②相假，非五不成，故四外加一，为五人僧。
边受③白四，还四人摄。
若下，次取他部。
本宗受忏，亦止四人。
今依祇律，加入五中。
彼云④：五众羯磨者，自恣、边受、一切尼萨耆是也。
十人者。
疏云：中国僧多，前受生慢。
故倍前五，为十人僧。
二十人者。
二篇邻重，犯悔情浮，故倍中受，为二十人僧。
准疏：问曰：受开边五，例准出罪亦应开十？
答：受是生善，开之有益。
出罪灭恶，开则增过。
余广如彼。
①二、五人僧，通释：忏篇明偷兰悔，引十诵分三品：上品应一切僧中悔，名大众忏；中品应界外四比丘众中悔，名小众对首；下品应一比丘前悔，名但对首。
今明立大众，要具五人以上，方得行之。
今五人僧中，不云上品兰忏者，意兼含舍堕中，不别举欤？
②事缘，业疏二·一七云：以自恣、受、忏，境、缘须具，故倍三人。
③边受，又疏二·一八云：及至受具，四人亦办，以羯磨者入僧数故。
记云：且据边受为言。
④彼云，僧祇云：五众羯磨者，受自恣、输那边地受具足、一切尼萨耆，五人得作，是名五众羯磨。
输那者，边地名也，出彼律二三。
前之四僧。
若取能秉法名僧，四人实办一切羯磨。
今随事用，故须三别。
体用中。
初句通括四位。
若下，别示僧体。
初明体通。
今下，明用别。
上即依律略示僧体，律本但有约数明体，谓一人、众多人、四人也。
若取假用，乃准成论①。
详今文意，虽非正办，四人实办，非体而何？
则显古记指前标宗为僧体者，误矣。
①准成论，业疏二·六云：约律准论，取成实意，揽指成拳，揽阴成人，人假为体。
又前四人，若据自行，以成僧体，并须清净。
以犯小罪，不应羯磨故。
简净秽中。
初文。
自行取净，唯约自知；微有所犯，悔已同法。
不尔，必约三根，检勘清浊，清可预数，浊必摈治。
根不外彰，亦容参预故也。
若论众法，则有二别。
若为说戒、忏悔、灭罪，必须清净。
以有犯者，不得说戒，不得闻戒，不得向犯者忏悔，犯者不得受他解罪故也。
次科。
简净中。
初三句简定，文略自恣。
以下，释成。
初释说戒，上句制能说，下句制所听。
后释忏罪，上句制能忏，下句制所受。
问：一切羯磨，生善、灭恶二门统收，如何分之？
答：如诸悔罪、治摈、灭诤、设谏等法，名为灭恶，已外一切并号生善。
昔见下云①生善，便科此为灭恶，致令后学妄谓说、恣同灭恶收。
当知文中具明二种：说戒是生善，忏悔属灭恶。
有智考之，幸无混乱。
①昔见下云，搜玄云：释文二：初、灭恶，唯净非秽；二、若受下，生善，通于净秽。
若受戒等，生善门中，但取相净，便堪足数，前人尊仰，便成法事。
故开停僧残行法，犯戒和尚，但令不知，应受戒事。
萨婆多云不得用天眼①、耳知他恶法，但以肉眼见闻等。
广如足数法中。
次通秽中。
初正明。
故下，引例，有二：初、律开白停僧残，赴前受戒；二、律中有人受戒已，疑和尚犯戒，有四句，三句不知皆得，后句知故不得，如次篇具引。
萨下，引证。
问：为约所为不知，为能秉互不知？
答：且论受戒，所为之人不疑微犯②，方得成法。
若论能秉，唯据四重③，各不相知，亦成法事。
下篇具委，故此指之。
①不得用天眼，行宗一上，引目连以天眼举出犯戒者缘。
②不疑微犯，简正云：问：犯戒和上为犯何戒耶？
答：律文但言犯戒，若据今师下文意，至于吉罗亦不得。
通释云：下文者，见受戒篇。
③四重，僧残已下虽知，成，故有停僧残行法，足僧数。
足数众相篇第三释足数篇。
题云足数。
足犹满也。
即律中得满不得满等，如后具引。
数有七位，始自一人，终至二十。
然今多据①众法明之，对首、心念，同须应法。
疏云②一人说戒，办与百千敷教齐等，故可知矣。
然下文中多明不足，为显成足，故约堪能以目篇首。
众相者。
有本作僧相，人即解云③：僧翻众故。
今则不然，四例简辨④，其相非一，故云众耳。
别众附者，足别相关，以类相从故。
①多据，舍戒、受欲、自言等，是别法故。
②疏云，记云：心念说恣，筹、花、香水，鸣钟集僧，一同大众，故云与百千等也。
③人即解云，会正云：业疏云不足僧相，此云众相，众即是僧，唐梵互举。
④四例简辨，一、体是事违，二、体境俱非，三、体非缘是，四、约缘有碍。
上已明其来集，而用僧须知应法。
若托事无违，虽非僧体而堪成僧用；必于缘差脱，不妨清净入非僧摄。
以此二途，故当料简，使是非两异，取舍自分焉。
叙来意中，上二句明相生。
僧虽已集，真伪相参，法假人弘，人乖法败，制令简练，其意可知。
若下，示二途。
初至僧用，明体非相足。
此为一途，即第三例。
必下至僧摄，明相乖体净。
此为一途，即初例也。
托事于缘，并约三业外相为言。
以下，蹑前发后。
料简即下四例。
是非约所简，取舍据僧用。
就中例四①：初、明体是应法，于事有违，故不足数；二、体境俱非，虽假缘亦不足数；三、体非僧用，于缘成足；四、约缘有碍②，不妨成法，少分不足。
就四例中，即前二途开出二例。
初句出第四，并体如故。
第三出第二，俱体非故。
举要为言，初体是相非故舍；第三体非相是故取；第二俱非故舍；第四俱是，亦取亦舍。
对文可知。
二云体境者，体谓戒体，境即人境。
①就中例四：　二途　　　　　四例一事如体非　　　一体是事违舍二缘非体是　　　二体境俱非舍　　　　　　　　三体非缘是取　　　　　　　　四约缘有碍亦取亦舍②四、约缘有碍，律四例中得满不应诃是也。
四羯磨、忏残人，身有夺行，故不得诃，是曰有碍；而足生善门，故云不妨等。
初、明是净僧，相违故不足者。
四分不足数中，所为作羯磨人、神足在空、隐没、离见闻处、别住、戒场上六人。
初例，据文中。
标四分者，即瞻波①犍度，彼作四句：一、得满不应诃；二、不得满应诃；三、不得满不应诃二十八人。
今钞取六人体如，在初例；二十二人体非，在第二例；四、得满应诃善比丘也。
篇中所简，正取此人。
今须分二：一、体相俱善；二、体乖相善，即第三门，并成诃、足。
六人名相，下文自释。
①瞻波，四分第四十四云：有四满数：有人得满数不应诃，有人不得满数应诃，有人不得满数亦不得诃，有人满数亦应诃。
余者非无此义。
故舍戒中颠狂、哑聋、中边、死人、眠人、自语前人不解，并不成舍。
谓不足数也。
约义中。
初科。
舍戒文有两出，一出淫戒①，二出受法。
若受法中，更有醉人，注羯磨备引，彼云受戒舍法内云，睡眠醉狂，悉不相领，并不成等。
今此且引淫戒中文。
或因错解，妄加改作；或恐写脱。
颠狂是一人，哑聋互具为三人，中边互望为二人。
律文甚广，取要且列九人。
谓下，示义也。
①出淫戒，彼云：颠狂人前舍戒，心乱人前舍戒，痛恼人前舍戒，哑聋哑聋中国人边地边地人中国睡眠人，若死人，若无知若自不语，若语前人不解，如是不名舍戒。
今取他部明文证成。
十诵中：睡眠比丘，若闻白已睡者，得成摈人。
未白前睡，不足数也。
乱语人、愦闹人、入定人、哑人、聋人、具二人、狂人、乱心人、病坏心人、树上比丘，十二种人。
十诵。
文见五十四。
彼先问云若众僧睡眠，摈一比丘，得名摈不？
若闻下，引彼答词。
闻白成者，既知所为，情和已彰故。
具二者，哑、聋兼也。
结文写误，合云十一，然彼实有十二，而白衣一人由体非故，摘归后科。
余如后解。
摩得勒伽：重病人、边地人、痴钝人等，满众自恣，一切不成。
余同十诵。
伽论三人。
取其异者，同则指前。
然彼有转根人，即落第二尼中，故不重引。
僧祇中，与欲人，若隔障，若半覆半露中间隔障，若半覆半露伸手不相及，露地伸手不相及。
乃至行①作羯磨，坐则成别，住、坐、卧互作，广如别众中。
僧祇。
前五如后解。
互作者，四中随举一仪作法，余三成别，则一仪有三，历为十二。
疏云：且从四仪，即合前九。
①行，疏中亦始列不足数中，后分四句，简摄属中，收亦足亦别句。
记云：身现故足，相乖故别。
义加：醉人；自语不解、颠倒异言，前人不练、不解之人。
是不足摄。
义加二人。
初醉人，出受法舍戒中①。
二、自语下，四句是一人，即如上引舍戒文也。
上二句明自不解，下二句明他不解。
是下一句，正彰义断。
余人并有诸部文证，此二独无。
理非可足，故名义加。
非谓祖师②自意加之古记云义加③三人，将不解之人为不解律人，非也。
一、不识义加，二、读文句破，三、不晓痴钝即不解律人，如下所解，及业疏中。
已上总三十一人。
①出受法舍戒中，济缘：问云：既出舍戒，那云义加？
答：由非正列不足数中，然对舍不成，义是不足故也。
②非谓祖师，会正云：大师准舍戒文中，约义加之。
③古记云义加，会正云：从颠倒异言，前人不练二句，是释上自语不解之貌。
不解人，即不明律人。
共上醉人，三人也。
就中相隐难知者，随初解析。
初言所为作羯磨者。
以此人是乞法之人，为僧所量，不入僧限。
若通四内，若将入数，僧不满四。
唱羯磨时，以所牒①人不入僧用。
初科，别解四分，所为中。
初标。
以下释，上明不足所以。
文约乞法，据摄多种，今分三别：一、乞法，二、不乞直与，三、自身作法即是所为。
为僧量者，量谓观察前人可否。
既是自乞，岂容自量？
制不许足，旨在于此。
若通下，次明入数非法。
此之二句语意似重，或恐意别，详之。
①所牒，谓羯磨中，牒举其名，如受日中云比丘某甲受过七日法，十五日，忏堕中云某甲比丘，故畜众多长衣等。
若尔，四人受日，四僧不列，亦应得成？
答：一人所为，三非僧故，不能秉法。
文不列者，事同五人，并是所为。
故四人僧者，直取能秉。
不同说戒、结界，所为则无。
正作法者，为僧作故。
通难①中。
本律四人，但除三法不得作之。
而不列除受日，则知四人得作。
此由当时滥行，复欲尽申所为之义，故问以决之。
答中。
初三句正答同上文。
下推不除所以：初明非五人；故下，显摄在四人。
律中唯三单白是五人法，自余差人、德衣、受日等，并须五人作，而非五人法，故云事同耳。
并所为者，总上诸法。
不同下，简异。
恐云若不许四人受日，说戒戒师、结界唱相，身外三人，何以得成？
故此释之。
言为僧者，显前为别。
①通难，问意云：若四人受日不成，五人方办者，何上篇四人僧中，但除受戒、自恣、出罪，不列除受日？
既不除之，四人应得成？
答意云：四人实不成。
何者？
四中一人是所为，所余既非僧故。
然四人法，文不列除者，以能所五人而能成事，同五人法，而如受日差人等，其中一人，并通所为也，所余四人是为能秉。
故四人僧者，但取能秉，不收所为也。
故受日等，四僧所摄，非五人法。
又问：若尔，如四人说戒、结界，作羯磨人岂非所为？
所余既三人，恐不能秉。
答：说戒等，一众同秉法事，而所为则无，故非例矣。
又问：差教授师、差五德等，岂非能秉四人，一人为僧所量，亦可例摄四人法耶？
答：不尔。
如受戒所为是受者，教授还属能秉；又如五德所为即僧事，非别人所为。
神足在空。
毗尼母云空中无分齐，故与陆地别也。
神足中。
谓有神通，足履空者。
以界限约地，不论空处，故云无分齐等。
隐没者，谓入地也。
井窨之类，有僧是别非足。
隐没中。
窨，于禁反，地穴也。
由处坑坎，身不现故。
离见闻者。
僧祇中，谓同覆处离见闻，其相如室宿中说。
此谓离比座见闻，不取说戒师、羯磨者见闻也。
如义钞说。
离见闻中。
初明其处。
露地但取手不相及，故简覆处方有此相。
如室宿者，即九十中与女宿戒。
室相有四。
此下，示所离。
下欲法中，见闻俱离成失，今亦同之。
如下，指略。
古有异说，故指如彼，其文已亡。
业疏云今解皆望同坐展转，不约作羯磨者。
如转轮①说戒，八万自恣，何由普闻。
但取相连，即非别众等。
①转轮，记云：四分为众大声小，不闻说戒，令作转轮高坐，立上说之。
别住者。
昔云同一界不尽集。
今谓界外比丘滥将入数，非谓眼见在界外。
以界分不知，冥然在外，作法不成，故云不足。
别住中。
初出古解。
既同一界，岂名别住？
故不用之。
今解中：初二句立义；非下，遮疑；以下，释疑。
戒场上者。
由前外界①不成，谓言在内者得。
此二界同在自然，不同一相，是别界故。
戒场中。
前释别住，既约异界，自摄戒场，不当重列，故对前科假疑以释。
初叙疑②。
此下，决疑。
二界即别住及戒场。
同在自然者，场虽法地，然在自然之外。
故业疏云：场虽大界所围，两不相接，中留空地，即异界也。
①由前外界，文意云：上别住及今戒场俱隔自然在外，若尔，由前外界不成自摄，戒场不当重列。
然或妄执谓戒场上，以大界内所围，得足数，故更列之，显其不足。
谓此二界以同在自然，不与大界是同一相，是别界故，不得足数。
②初叙疑，疑意云：上别住及今戒场，俱隔自然在外，若尔，由前界外不成，乃谓言在界内者得，何故别住外，更繁出戒场上耶？
在内者，谓在摄僧界内者得足数。
故释意云：此别住、戒场二界，同在界外；虽在自然，而此二界体相是别，故二相并列。
已上记释意。
睡眠、乱语、愦闹、入定等，由本无心同秉法故。
十诵中：证他受戒，各各入定、乱语等，不知羯磨成不。
佛言：并皆不成。
准此，僧数必多者，亦许成就。
纵在房中睡眠、醉乱者，理亦开成。
余同羯磨法中说。
十诵。
初四人中，初明不足所以。
本无心者，业疏两分：上三由入无记，不缘善恶①；入定善人，别有静虑②。
故十诵下，引证，即六群为缘。
佛言下，文略，彼因立制听羯磨者，当一心，莫余觉、余思惟，专心敬重，心心同忆等。
准下，义决有二。
初决在众数过，谓四位之外。
纵下，次决不集非别，以乖僧用故。
余下，指略。
即十缘第六简众中。
①善恶，下疏接云：虽在众中，不成作业也。
静虑下，接云：至于忍默，不同僧和，然身虽在僧，不可为足。
②别有静虑，记云：入定中，虽是善行，而非证法，故云别有等。
如色无色定，各有所缘，澄心凝住，故云静虑。
哑、聋等三，由根不具，不成证故。
大德僧听不忍者说，并阙二能，故不足也。
准伽论云：若闻大语声者，得成法事。
次三人中。
初示所以。
耳舌两根，证法为要故。
大下，引法释成。
二能，即上说听。
盲具二能，所以成足，乖别之相，容他检故。
准下，引论以决。
亦取辨了羯磨者耳。
狂等三人①，由心无记故不足。
若准律中常忆常来不忆不来，此之二人，既不得法，初人成用，后人不足。
若互忆忘及来不来，未得羯磨，不得别他；若得羯磨，纵使病差，则通不足。
痛恼、心乱，例同狂三。
后三人。
初出所以。
若下，引示差别。
初示上下二品并不须法。
常忆即下品，不忆即上品。
言忆不忆者，且约说、恣常行法也。
若互下，明中品须法，白二遥加。
解方入数，故云纵使等。
痛下，例同余二，皆分三品。
以三相虽殊，同颠狂类故也。
四分名痛恼，即前病坏心人。
文中不释树上比丘。
彼律云：比丘在高上，解摈不成。
然高上语通，祖师欲令易晓，且约一相，故云树耳。
以高下处别，相非同住故。
业疏云：若枝委界外地者，身在界内成别，界外非别；若不委地，内外俱别。
而是不足数收。
通简十一。
初四好人，即座心乖。
下六病报，三阙耳舌，三失意根。
后一乖仪。
寻文可见。
①狂等三人，问：狂人、乱心人、病坏心人，不同如何？
答：江西记云身口心俱狂，即狂人收。
心狂身口不狂，即乱心人摄。
身心狂而口不狂，即病坏心人摄，是一往释耳。
心既乱，身口何不狂乎？
病恼所逼，说非常说，何云口不狂耶？
重病人者，由心昏沉不乐，无情缘法。
伽论三人。
初重病。
显相必约神昏①。
身虽困笃，心犹不昧，律令②舆至，或僧就彼，或出界外，故知是足。
①必约神昏，问：与前痛恼何别？
答：重病人，心虽昏昧，未失本心，但由困笃，无缘法用。
前痛恼人，本心已失。
钞批云：痛恼缠身，使心闷乱，不同重病，但是心之不乐。
②律令，出第三十六说戒中。
边地人者，言不领当。
中国之人，亦不足边。
必后知语，二通相足。
边地者。
伽论止明边不足中。
本律舍戒互不成舍。
故下，约中国明之。
必下，义决。
本由言不相领而不足故。
痴钝人者，不知言义，未了是非，则非断割之匠。
必言解羯磨，齐文而已，亦开成足。
痴钝中。
初示不足意，即不解律人。
如经论、禅宗及余杂学，不沾律部，并在此收。
纵称学律，时过学肆，不了纲缘，都迷成败。
趋时附势，滥预人师，自谓精英，实同痴钝。
故业疏所解，广列五迷，今为引之，宜乎自省。
彼云：诵文合眼，恐有停延，缘入非违，傍无人觉，此一迷也。
或同诵一法，前后无乖，文相能所，不识彼我，此二迷也。
或约文谨摄，深练自他，增减乖务，事法错滥，不召令住，此三迷也。
或文句乃明，牒事非滥，人有别缘，是非通默，此四迷也。
或人法乃具，事局界境，成否冥然，端拱送忍，此五迷也。
观此五迷①，深明四法，微②为弘奖，仅涉僧伦。
齐五所收，义归不足。
必言等者。
言谓羯磨言义。
齐字去呼。
如临说戒，止解一白言相始终，即足说戒一席之数。
以人难具美，恐法事废阙，微通此类耳。
①五迷，济缘云：二中，五迷。
初总四法，通云非违。
自二已下，别历非相，法、事、人、处，蹑前起后，寻文可知。
②微，济缘云：观迷明法，粗可秉宣，未为通博，故云微仅。
与欲之人，心同身乖。
僧祇九人。
四仪易解，但释五人。
初与欲中。
心虽同法，身不现前，众取相同，乖故不足。
言隔障①者，谓同障覆而别隔者，不成同相；或言露地而隔者。
隔障中二：初约覆障处；或下，约露地。
以文中止云隔障，故通二释。
①隔障，上离见闻中，记准失欲，约见闻俱离，彼非隔障故尔。
此依隔障，纵虽闻声，亦不足也。
半覆①中间障，若伸手不相及者。
谓半僧檐下，半僧阶下，中间施隔；或复无障，伸手不及：并非同住之相。
半覆中，合释二人。
以相虽两别，约处同故。
初双牒。
谓下，合释②。
上二句示处同。
中间下，明相别。
并下，总结。
①半覆，记科云半覆二人，谓半覆半露中间隔障，及半覆半露伸手不及也。
济缘四·三五云：半覆露者，谓半僧檐下，半僧露地也。
②合释，谓下释半覆半露，此二句二人同蒙，故云合释。
中间施隔一句，释初人相。
或下二句，释后人相，故云明相别。
并下，结上二相，故云总结也。
言露地伸手不及者，此言相显，覆处不须。
露地加法，必须相接。
说戒、羯磨等师，并在僧一寻之内，令伸手相及。
所为之人，虽非数限，亦须相内。
露地中。
初句牒名。
此下，释相。
此言者，指上所牒也。
相显者，诠示无滥，决知简覆也。
覆下，对覆释成。
说下，别简。
恐谓余人须尔，二师、所为并不须故。
一寻内，不过八尺，则容相接。
二、由具二非，假缘不足者。
第二例中。
二非即体、境也。
问：境与缘何异？
答：境谓人之美恶，缘谓三业乖和。
四分中：若为比丘作羯磨，以比丘尼足数，式叉尼、沙弥、沙弥尼、十三难人、被三举人、灭摈、应灭摈人，二十二种。
本宗。
列示中。
尼是报别，沙弥未具，式叉、沙弥尼则兼二义。
十三难人，体非；三举，法隔；二灭，体坏。
问：犯边罪等十八人，及尼中四人，为自言故不足，为体不足？
释疑中。
初牒前问。
由多异说，故问决之。
尼中四人，中合作等。
答：解者多途①。
今言此等体既非僧，若僧同知，故不足数；必不知者成足。
如与欲中。
不同前门②中，知与不知，俱不足数。
故不持戒和尚中四句料简，前三句由不知故得戒，第四句由知从此人受戒不得故不足数。
所以文中及十诵，并安若言等。
答中。
初标古。
即删繁意。
有执体者，如下难破。
今下，正解。
初、正义。
若知即当此例，不知自属后门。
如下，二、指类。
下篇云：受欲已，自言我是十三难人等，由自陈故，非是僧用；若不自言，相中同顺。
不同下，三、遮简。
前是缘乖，此取缘如。
故下，四、引例。
即受戒法中，有从破戒和尚受戒，后生疑，问佛，佛为决之，生疑有四，故成四句。
一问：汝知和尚破戒不？
答：不知。
佛言：得戒。
二问：汝知彼破戒不？
答：知。
复问：汝知不合从此人受不？
答：不知。
佛言：得戒。
三问：汝知彼破戒不？
答：知。
复问：汝知不合从彼受不？
答：知。
又问：汝知从此人受不得不？
答：不知。
佛言：得戒。
四问，如上三句。
并答：知。
佛言：不得。
故不足数，此句例成今义，三句得戒例足，后句不得例不足。
所下，五取证。
文中即瞻波犍度，彼不足中，前后两出，如上等人，别众中一出，并云若自言犯边、污尼等。
十诵者，文见第三例。
①解者多途，准简正：古来制作十五六师，解此一文，不过三说。
一师意，约戒体净秽论，不须他知及自言体坏，定不足数也；第二师意，必须自言及他知两具，不足数也；第三师意，不待两具，从一不足也。
今师但取他知也，纵虽自言，他不知，成足故。
②不同前门，谓不同第一例，彼体如故，不论体之知与不知，但外缘乖违，故不足数也。
睡眠、狂、哑等是也。
今体非故，他知则不足，不知则足，故不同也。
昔人以体不合故不足，即将破戒和尚在十人之外。
此非正解。
何者？
若不知犯，则不得辄用他部，以四分制十人僧。
若知他犯，羯磨则不得牒，以实知非比丘故。
破古中。
初出彼解。
由执体故，即为受戒四句所妨，遂曲释云彼不知得戒，谓在数外。
此下一句，直破。
何下，双难。
上约不知难乖宗，下文约知难乖法。
五、十、祇中，和尚在外。
四分限定中国十人。
十诵中，加一白衣，亦不入数。
十诵一人。
而言加者，本宗无义，直准彼文，增成今数，共二十三人。
上明僧相，并形同出家，相有滥故，得共法事；必著俗服，相形明了，亦无同法之义。
十诵白衣，谓本受戒不得者。
亦有受后难缘，须著俗服①者，亦应同法，由本是僧。
即知作法之时，穷问界内俗人之中，颇有曾受具戒不舍者不？
要答无者，方无别众。
释中。
初科。
初通示。
谓前列二十三种，并由形滥，同法须简。
古谓白衣，即本具戒，缘须俗服之者，故特点之。
十下，牒释。
初正释。
业疏云：此与边等，何异重来？
前十三难，有过障戒。
此好白衣，五八十具虽并心净，不妨加法参差不成，仍本名故②。
亦下，反古义，初示所以。
疏云：今不同之，不以威仪定僧体状。
内具戒见，财法应僧；外亏道相，为缘亦得③。
即知下，因示行事。
①难缘须著俗服，通释云：如后魏废毁时，诸高僧或有假著俗服避难之类。
②仍本名故，业疏四·三三曰：有人云：即有具戒，缘须俗服者，故不足数，以无僧威仪也。
今不同之。
记云：次科对简中，由与边等，同是无戒，故须简之。
斥非中：初引非；今下，正斥。
为缘即有难。
③为缘亦得，记四·三四云：为缘即有难。
善见比丘为贼所剥，听著五大色衣，即是俗服。
脱临法席，岂不足数？
三举之人，谓不见、不忏、恶邪不舍。
广如众网中。
三举中。
比丘犯罪，拒云不见；或不肯忏；或说淫欲不障道，名恶邪不舍。
此三并白四法举弃众外，如物无用，故名三举。
下句指广，寻之自见。
灭摈者，谓犯重已，举至僧中，白四除弃也。
灭摈者。
上三暂弃，后解还足。
此即永弃，不复本净。
应灭摈者。
亦犯重已，举来至僧，因有难起，未得加法，故律名入波罗夷说中；若虽犯重，僧未委知，而别人内知，未被纠举；或不自言，僧不知犯重，众内一人知者：则非僧数。
并入应灭摈中。
应摈者。
应，犹当也，罪合当摈，而未摈故。
初、约加法未成释。
波罗夷说，即目初篇。
由未加摈，无可名召，且以初篇犯法摄之，故云入也。
若下，次、约二三人知而未举释。
或下，三、约一人独知不举释。
并下，结示。
业疏①更出，为非公显，无力遮治，亦名应摈。
所言知者，谓三根不滥也。
所以必约知者，欲显此门不足之义。
无一人知，即成足故。
①业疏，四·二七云：亦可为非公显，不惧覆藏。
或屏犯重，而过迹陈露；义须驱遣，无力遮治。
行本既亏，俱是应摈也。
记云：凶顽强狠，僧力不加，但可自知，勿将系数。
第三、体虽非僧，托缘成用。
即前门中人。
据未自言已前，同僧法事，并皆成就。
若虽言竟，无人知者，亦成僧用。
由相中无违，便得办事。
第三例。
显相中。
初句示数，即二十三人。
据下，释所以。
上明不言成足。
若下，示纵言亦成。
言本取知，众既不知，同不言故，如在屏说，或他处说等。
故律中：犯戒和尚，由不知故，得成法事。
乃至边罪，并安若言等。
文云当以肉眼知他持犯等。
准律中。
上二如前。
文云①者，即七灭中自言治缘起，目连以天眼牵犯戒者出众，钞引佛诃词。
①文云，出四十七，彼云：佛告目连：不应如是。
若于异时，亦不应如是。
目连，令彼伏罪，然后与罪；不应不自伏罪而与罪。
十诵①云：若犯重罪人、贼诈作比丘、本白衣时破戒人等，若先言有是过，作羯磨不成；若不言者，一切成就。
转证中。
初文十诵。
初句即应摈，次句即贼住，本下二句即边罪。
并及余难，故云等也。
若先下，是今正据。
①十诵，出二十二布萨中，彼云：若取清净人言我白衣我沙弥我非比丘我外道，不见摈、恶邪不舍摈、不共住，种种不共住，犯重罪、本白衣、不能男、污比丘尼、越济人、杀父母、杀阿罗汉、破僧，若言恶心出佛身血，应更与他清净。
萨婆多：以有天眼者不说人恶，乃至若听。
以天眼耳看僧净秽者，人谁无过，但有大小，无往不见。
若开说者，则妨乱事多。
故不听说。
次科婆论。
初明立制。
乃至下，显制意。
上明不许见闻。
文唯明见，闻可例同。
大小者，过重轻也。
若下，明不许说。
言自言者，谓告人云我犯淫、盗之类。
释自言者。
前虽累云自言，犹恐未晓，故示言相。
一、须对告前人；二、须言义明了，能使他知，方成不足。
慈训深切，故此委曲。
四、体虽犯法，得成僧事。
第四中。
标云犯法，法即制罪。
四分中：诃责、摈出、依止、遮不至白衣家等四人，应一切羯磨。
但为僧治，故不得诃。
本宗四人。
初列名相，如僧网中。
应下，明成法。
以所犯情过，非极重故。
但下，示少缺。
由是犯过，白四治罚故。
不得诃者，以三十五①事中所制故，律中科为得满不得诃人。
余如下科。
①三十五，有七种不同：一、夺眷属，二、夺智能，三、夺须从，四、夺后犯，五、夺供给，六、制恭敬，七、夺证他事。
此七各有五故，合三十五事。
覆藏、本日治、六夜、出罪等四人；十诵中，行覆藏竟、本日竟、六夜竟，合七人：不足僧残等羯磨，不妨应余法事。
犯残七人。
初列名数。
具如忏篇。
本宗四人，但据正行。
第四人，业疏上加将字，于相甚显。
十诵三人，并约行竟，恐谓行竟，妄将充数故。
业疏云：六夜竟与将出罪何异？
答：律文两位，约远近②耳。
又问：与四羯磨人何异？
答：前但小犯，情过可诃，故足数收；此犯次死，罪深难拔，故不足也。
不足下，示少分义。
谓唯除悔残四法③，是不足耳，以同犯者不合同治故。
不妨下，明应法。
此十一人，准疏别判，乃知今钞全依律出，犹同古解。
彼云：有人云四羯磨者，众法皆通，僧残诸治，局二篇悔④。
若作此解，焉有被诃责者得更治人，犯二篇者开余忏主？
审约事情，律文不了。
以义纠定，应分二途⑤。
若同犯同治，理无预加。
律言足数，谓差结等。
若自有犯，必无清过，以有罪人不合解罪，乍可应余非罪羯磨。
若作斯通，始终无妨。
准此，决前十一人，但应生善名足；一切灭恶犯治，并不成足。
钞存不了义，用疏废之。
问：前四后七，有何别耶？
答：据律则别，疏决无殊，不妨同归少分不足，得为一例。
问：四门同别，可得闻乎？
答：初、二两门，一向不足，第三相翻名足，第四或足不足。
又初、后具戒，中二多别：尼等四人有而非类；边等十三全无；举、灭皆有，全、坏以分。
问：三例⑥不足，为总几人？
答：初例三十一⑦，次门二十三，第四，十一，共六十五。
准下别众，学悔不足，业疏⑧更加背说戒坐，共为二人，不系前例⑨。
①此四出人法中，通释云：人法中，但明与覆藏等羯磨，不明不足义，覆藏法中正明之。
彼曰：时六群自行覆藏、本日治、摩那埵、出罪，更互与覆藏羯磨，乃至出罪，佛言：不应尔。
彼行覆藏者，作与他受大戒等三十五事，佛言：一一不应尔。
②远近，济缘四·三二云：夜竟未出故是远，将出临事故是近。
③四法，覆藏、六夜、本日、出罪。
④二篇悔，但不足忏残羯磨，余法皆通。
⑤应分二途，济缘四·三一释云：同犯同治，如犯残者不足忏残，被诃责者不足诃责，余准说之。
若自有犯，即别犯别治，如犯残不足舍堕，诃责不足摈出等。
犯者不得为人解罪，是律所制。
非罪羯磨，亦即生善。
按初之一途，同犯同治遮不开足，余犯余罪应得足数。
次之一途，同别皆塞。
别犯别治，自犯之外。
⑥三例，通释云：上四例之中，第三例，体虽非同法数，约外相无乖者，亦应足数，全同善比丘。
但由体非，虽不集，作法得成，故除之。
济览云：今谓似迂远，唯由人数全同前第二例，故不列耳。
⑦三十一，本宗六人，十诵十一人，僧祇九人，伽论三人，义加二人。
二十三：第二、三，共本宗二十二人，十诵一人。
十一：本宗八人，十诵三人。
⑧业疏，四三·六云：五分中病人背说戒者，正判别众。
⑨不系前例，学悔之人，不摄前例，如下记辨。
背说戒坐，若强收之，系第一例。
何者？
业疏释背说戒坐云是足是别，又作四句中，行住坐卧互乖，收亦足亦别中。
准此，背坐与四仪乖，是同例也。
四仪既收第一例中，此何不摄？
次明别众。
有二：初明别相，后明成不。
别众法附，标列中。
注释。
前二句示相：上句明异界非别，下句言通三业四仪。
后二句结名，可知。
然别通能、所。
就能别中，下至一人，众法心念亦制尽集。
若论所别，并通多少。
问：此与别食何异？
答：食中能别局四，三人无过。
所别同上。
又食有九缘可开，法无方便得别。
食则犯提，制重业轻；法唯犯吉，制轻业重。
若一界之内，两众各秉，则是破僧，犯中品兰。
问：别众之名，为能为所？
答：制过在能，从能立号。
戒疏①云：若取语便，应云众别。
可以决之。
问：何名为别？
答：别是异义。
一、三业异，二、四仪异，三、向背异。
并如下明。
①戒疏，一四·三七。
众别之下，彼接云：取本意故云别众耳。
记云：取本意者，调达本缘，别正众故。
又云：从语论者，能所便也。
初中。
四分云别众者，应来者不来，是身、口、心俱不集；二、应与欲者不与欲来，是身、心不集；三、现前得诃人诃，谓心、口不集。
三业中。
初科。
文出瞻波犍度。
应来者，谓应羯磨人，简前体净缘差中，哑聋狂乱、重病痴钝等，及体境俱非一门之人，皆不应来故。
二、应与欲者，有如法缘，简非缘者不合与故。
三、得诃者，谓具德知法，简不合诃者，如四羯磨等。
问：不与欲人，口亦不集，何不列者？
答：身既不集，理无诃故。
若尔，初人身亦不集。
答：彼无欲缘，身合当集，容有口诃，故同不集。
此则不尔，有如法缘，许不集故。
若准业疏，单配三业，乃为尽理。
初身不集，次心不集，后口不集。
反为三和，亦从单历。
反此三种，则成和众。
谓初人三业俱集；中者心、口俱集；后人身、口集而心不集，默坐不诃，亦名和合。
故文云应诃者不诃，又云①舍利弗见众僧如法羯磨而心不同，应作默然，是如法也②。
次科。
上二人可知。
后人心不集者，此谓有可诃事，心不同忍。
必无诃事③，则同初人。
故下，引证，初即瞻波文。
彼明非法和合羯磨云：有同一住处，同一和合，一处羯磨，应与欲者与欲，现前应得诃者不诃，作白二乃作白四，白此事乃为彼事。
此文可证相顺心违。
又下，即杂法中文，初引身子怀疑问佛。
上如法字写误，彼正作非法④。
应下，是佛所断。
彼云佛言听默然，即具出十五种默，如羯磨篇引。
①又云，彼云：尔时舍利弗见众僧作非法羯磨，欲默然任之，佛言：听默然。
有五法不应默然：若如法羯磨，而心不同，默然任之；若得同意伴，亦默然任之；若见小罪而默然；为作别住而默然；在戒场上而默然。
如是五法默然者，非法。
有五法应默然：见他非法默然；不得伴默然；犯重而默然；同住默然；在同住地默然。
如是五法应默然。
有五事应和合，何等五？
若如法应和合，若默然任之，若与欲，若从可信人闻，若先在中默然而坐：如是五事，应和合。
记云十五默，则指此也。
②是如法也，准律但是示默然如法，非羯磨如法也。
③必无诃事，准记释应诃者不应诃者，似但约法事如非。
然依律文，应来者者，泛举得满者；应诃者者，律文作应得诃者，此于得满中，又简得诃不得诃者，即非四羯磨等不得诃人，故云应得诃者。
应诃者不诃，即显事如法。
或虽非法不诃，亦名和合，然堕非法羯磨，故律七非中名之非法和合羯磨。
今此证缘非，心不和而默不诃，亦成和合。
④彼正作非法，业疏所引，亦作如法。
记云：非法乃据缘乖，此约事如，故云如法。
又六群比丘往说戒处不坐，佛言非法。
五分中：背说戒羯磨坐、卧等，是别众。
僧祇中，行作羯磨，坐则别众。
四仪互作，十二种人。
四仪中。
初引本律。
即说戒法中，彼云：六群念言：我往说戒处不坐，恐余比丘为我作羯磨，若遮说戒。
佛言不应尔。
今以非法替之，显是别众也。
次引五分。
四仪纵同，身面向背以论同别。
下引僧祇。
文如前解。
大约乖仪，同上四分，然彼文历句显相犹详。
别众多相，理须明委。
然与不足数中递相交涉，且大分二：若身不至僧中，是别众摄；虽至僧中，不足他数，是不足数。
料简中。
初科大分，一往以判。
不妨身不至僧而是不足，隐没、与欲、树上之类。
自有来至僧中，得成别众，如上乖仪面背等。
然不足之人，名通净、秽二人。
别众之称，唯据清净一色。
义张四句，料简如别。
简净、秽中。
净即初例，秽即第二例。
然三举二灭可得云秽，尼等四人未必约犯，十三难人无体可破，然今但取境非净僧，通云秽耳。
秽本不足，净相难知，所以注中但示净者。
清净一色，且据不犯四重为言。
色，犹类也。
下指句法，准业疏云：一、是别非足①；二、是足非别；三、亦足亦别②；四、非足非别③。
彼文甚广，非学不知，故略引示。
①一、是别非足，准收二十五人，应来者不来、应与欲者不与欲来、现前得诃人诃、隐没、离见闻、树上、遍覆隔障、覆申手不相及、半覆半露隔障、半覆半露伸手不及、露地隔障、露地伸手不及、中狂不加法、四羯磨、残行七人是也。
②三、亦足亦别，疏释病人背僧坐卧，而云是别是足，即知背说戒坐人，亦系此句。
③四、非足非别，此摄多类，第二例二十三人，及初例中别住、戒场上、睡眠、乱语、愦闹、入定、哑人、聋人、二具、上狂、中狂加法、乱心、痛恼、重病、醉人、边人、痴钝、不解语人、学悔、神足、所为是也。
若论学悔，是不足限。
必无解法，亦开秉之。
别亦无过。
则中间人也。
简学悔中。
初示不足，前未明故。
问：究论学悔，四例何收？
答①：既毁根本，体非净僧，故非初例。
来否随意，复开秉法，故非第二。
生善灭恶，一切不足，复非第四。
前既不收②，此中方示。
虽开秉法，须在数外。
准此乃知，秉法之任，信非率尔。
且羯磨之词不过数句，若唯谨诵，谁不能之？
岂得众中竟无解者？
文标无解，此语可思。
律制堪能，须知有以。
观今罔冒，实为悲哉！
别下，正示所简。
开秉预众，异彼秽流。
足别俱非，宁同净用？
故云中间也。
①答，此中缺第三者。
第三体非，不自言，足；学悔自言，非第三例，其义易知，故不叙耳。
②前既不收，问：既不简第三，得摄彼例否？
答：不尔。
第三例虽体非，相如故堪足数。
此则不尔，既知学悔非善比丘，故非四例摄也。
二、解成否者。
若别犯下四篇，是别众摄。
别犯初篇，纵谓净想，亦成法事。
终是体坏，无任同住。
文云无比丘有想，羯磨成而犯罪，以心不同。
审知有犯，随意别之。
次成否中，即明别众成不成相。
正简中，初科。
上二句明成。
别犯下诸篇，不坏本故。
别犯下，明不成。
根本已坏，众法绝故。
文又为二，初、约不知明成法。
引律无作有想，以例秽作净想，理无差故。
羯磨成者，佛判法成，即彰非别。
罪即吉罗。
心不同者，出结罪意。
审下，二、约众知明随别。
十三难人、尼等四人、三举、三狂等，并聋、哑之类，或本非是僧，或中途被罚、形差、病报，缘碍故开。
凡此等人，未论足、别。
杂类中。
初列人相。
三狂，总乱心、病坏也。
须简下品及中品未得法者。
或下，明非别所以。
上句对十三难，次句对三举，形差对尼等。
沙弥，法未满，文略此句，疏则具之。
病报对三狂、哑、聋。
缘下一句，通括上四。
开谓许别也。
凡下，总判。
言未论者，未犹不也。
足谓足数，别即别众。
由上诸人，二中不摄。
此中本明非别，然与非足人相不殊，故兼示之。
若云足别人者，此说别众，安得专明足数？
又前引舍戒、受欲、自言等，并准对首，岂是未论？
若对首作法，前境滥真，例取僧中。
指例中。
以别众之相，正约众僧别他作法。
恐谓同食，别人非别，故此示之。
众法对、念，有别可知。
对首心念，亦有不集。
如上所简，成否同僧。
今行事者，多有别相，更显明之。
重明中。
标文斥世，以为生起。
众取威仪相同，不用心顺。
违顺中。
通标二句，判定义宗。
此门并如前引。
恐人未晓，约义重条。
言威仪者。
如僧祇中，行作法事，坐则非法。
五分：病人背羯磨，佛言：别众。
四分：六群不坐，佛诃责之。
理非和相，别众中说。
如行时食食，住则犯足，相同僧祇。
外仪中。
上二文如前。
四分中，初示文。
彼但云不应尔，即是诃责。
坐立既乖，理非和相，故判别众。
即如前引应来等文，彼非和相，故说别众，显今不坐，相亦非和，是别不疑。
如下，引例。
足食戒中，明约四仪辨之。
下句会同，即指当科。
二、心虚实者。
但令相顺心违，亦成证法。
文云现前应诃者不诃，又云见如法羯磨而心不同，如前所列。
内心中。
虚即心违。
引证可知。
若作法时，问僧云僧今和合何所作为，答云某事羯磨。
且待答者坐竟，方始作白。
广有废立，如义钞中。
坐立差别中。
初科。
以世多妄行，故特示之。
如说戒所斥。
然说戒时①，维那起对上座，故有此滥。
余法即座对答，则非所论。
下指义钞，必有他说，其文亦亡。
①说戒时，说戒篇云：维那复本座已，然后羯磨。
不得未至坐处作，以坐立不同，别众。
此事往往有之，上座不教，致令僧众俱同非法。
就僧坐中，听有立者，除被治人。
以是所为作羯磨者，不足僧数。
余有所为，坐乞如法，文义明说。
次科。
初明开立。
治罚折辱，不许彼坐。
以下，释听立意。
余下，明制坐。
如离衣、杖囊、悔罪之类。
乞须谦下，对僧互跪，跪同坐相，故云坐乞。
律中凡从僧乞法，并列五仪云：应至僧中，偏露右肩，脱屣，礼僧足，右膝著地，合掌，故云明说。
秉羯磨人中，除二种人：一、威仪师，立秉单白，为僧所使，不得辄坐；二、开立说戒，为令众闻。
自余一切，皆须坐秉。
三中。
初明开立。
文列二人，各示教意。
今世教授入众，先坐问和，后起秉法，名为坐和立秉。
此由受戒法中止约总答①，不出前和坐立之相，故致盲争，至今未已。
今应问曰：威仪立秉，本为敬僧，今辄先坐，岂得先倨后敬？
钞文明示不得辄坐，汝今坐和，岂非辄耶？
傥能从理，不劳纷纭。
二、说戒师。
若准尼钞，亦不开之。
彼云：如律众大，开作转轮高座②说戒。
未必立说③得成。
旧开立说，良恐不成。
准彼校今，犹循旧说。
是知唯开白召一法。
自下，次明制坐。
注中余缘，谓开有病坐立非别。
业疏云若病在众，如灭诤草覆④中，两众⑤伏地，向羯磨人，一心听受。
准此，仰伏皆开。
背是别相，是别是足。
必堪同僧而故仰伏者，就开成别⑥等。
①总答，羯磨篇记云：如受戒三单白、一白四，差教授时总云受戒羯磨，余三法并不须问。
言别答，四法别提，如云差教授师单白羯磨等。
②转轮高座，会正云：一说云：今江淮高座，准九尺已来。
其转轮高座者，更高一丈已上，即于其上，更一小须弥座，高二尺五寸许，似须弥形，亦名金刚座也。
以佛于上转法轮，故名转轮座。
③未必立说，本律三十六云：时说戒日，一处有大众来集。
说戒者声音小，大众不悉闻。
诸比丘往白佛，佛言：自今已去，听当在众中立说戒。
犹故不闻，应在众中敷高座，极令高好，座上说戒。
犹故不闻，应作转轮高座，在上说戒。
又受欲中，文云：若众大声小，不闻说戒，令作转轮高座，立上说之。
文既云立说，今何云律不开耶？
东野云：谓律非言必定立说，更有开高座及转轮座。
而昔但云开立说，不明余义，故今斥之，立说或同废前义。
④如灭诤草覆，上品犯诤，用现前及草覆灭之。
戒疏一六·五云：明草覆地者，两朋相诤，经年难灭。
记云：拘睒弥诤，经涉六年。
勘检罪事，不知首尾，无由以教取断是非。
故直面对，各陈咎失，不须后说彼我是非，罪诤于此一时俱净，如草掩泥，记云：法药如草，久诤如泥，从喻为名。
事诤便止，故曰也。
济缘释云：以草覆法，两众前后更互伏地，则秉白时，一坐一伏，不妨成法。
准下，决开制。
仰伏非背，所以皆开；须约侧卧以分向背；堪坐故卧，乖本开缘，还成别众。
文证如前。
⑤两众，行宗云：两众各一上座，先令彼众伏地，上座白忏，此众受之。
然后此众对彼忏亦尔。
⑥成别，本云，如僧祇中四仪不足人。
四分律行事钞资持记卷第四四分律行事钞资持记卷第五宋余杭沙门元照撰记受欲是非篇第四释受欲篇欲法有三：在屏对首，能对名与欲①；所对名受欲；对众正陈，名说欲。
今但云受者：一、取欲本意②，为遣他传；二、初传后说③，并在受人，一标受欲，通摄初后；三、观缘受法，持诣僧中，是非成否，并归受者。
文中可见。
问：自然界中，得受欲否？
答：不得。
若尔，对首别法，何局法地？
答：初虽别法，终成僧事。
唯此一法异余对首，所以下云界外受不成等。
篇中大判不出二门，一、缘，二、法，各有是非，故以命题。
①与欲，谓通凡、圣，如法华·宝塔品，分身诸佛与欲本师，故经云：而作是言：彼某甲佛与欲，开此宝塔。
遣使诸佛，亦复如是。
②一、取欲本意，通释云：文意云：僧中取不来者欲，本意为遣他来集者传彼欲也。
令与欲成就，僧法事遂者，正在传欲人，故题受欲也。
济览云：今谓本意，可作与欲之本意而解也。
下云令送心达僧，知无违背是也。
③二、初传后说，意云初亲传受彼欲，后来僧中说。
受、说，并在受欲人故也。
夫事生不意①，法出恒情。
故对情②而顺其心，心顺则于法无失，故名欲也。
然则情事相反，故立法以检之；检则③有事必明；若明故对门而辨。
初明其缘，后明欲法。
叙意中。
初至欲也来，叙欲意。
上二句明所欲事。
谓羯磨所被，除说、恣二种，自余一切，机发④莫期，故云不意。
法即羯磨。
众所常行，但有事生，必须加被，故曰常情。
此明事是临时，法唯常定故也。
故下，明能欲。
对情者，即上常情，谓僧心也。
顺其心者，谓以心顺之。
心顺无违，显非乖别，羯磨得遂，故法无失。
故下，举名结释。
然下，叙立法意，生起下文。
初句明缘差。
情即欲心，事谓欲缘。
心顺事违，故云相反。
故立下，明制法。
法即通目传欲之教，总下二门⑤，非独词句。
若无制法，事则容滥，故云检也。
检则下，明须教观缘，可辨成否。
有事者，总于缘、法。
若明下，审机须教，发起开章。
若，犹欲也。
①事生不意，搜玄云：三宝、病患之事，外来非心所测，故云不意也；法出恒情者，说戒、自恣等法，是僧众恒情之务，由佛制故，所以半月常说。
与今记意不同也。
②对情，会正云：故下，情即众情，心则己心。
与今记同。
③捡则，会正又云：既捡，则如、非相必明，故开二门。
④机发，说文：主发谓之机，箭受强处也。
济缘云：机即弩牙，喻其要也。
⑤下二门，下科，初、列示两法，二、对缘辨相。
初中有三：一、制意、释名、明体；二、有开遮；三、定缘是非。
初中，制意者。
凡作法事，必须身心俱集，方成和合。
设若有缘，不开心集，则机教莫同，将何拔济？
故听传心口，应僧前事，方能彼此俱办。
缘此故开与欲。
制意中，初标。
凡下释，复为二。
初叙僧事。
身心者，且对①不与欲来者言之，对前②可见。
有云：语略，义必包口。
设下，明欲法。
上明不开则失机，故下，示立法故成益。
机缓教急，故曰莫同。
彼即僧事。
此谓欲缘。
僧私两遂，故云俱办。
缘下，结示。
①且对，通释云：释身心俱集，有二义。
初释意，于前篇别众法附三种别相中，且对第二应与欲者不与欲来者，但云身心耳。
有下，第二释意，云别众法中既说三种，理可总对云身口心，今不言口者，略矣。
然钞云俱集，记指不集文者，且依律出据，反对取意耳。
②对前，前篇别众法附中云：四分云别众者，应来者不来，是身口心俱不集；二、应与欲者不与欲来，是身心不集；三、现前得诃人诃，谓心口不集。
反此三种，则成和众，谓初人三业俱集，中者心口俱集，后人身口集而心不集。
释名者。
凡言欲者，多以希须①为义。
欲明僧作法事，意决同集；但由缘差，不遂情愿；令送心达僧，知无违背。
故摩得伽云：云何名欲？
欲者，所作事乐随喜，共同如法僧事。
十诵云：欲名发心。
如法僧事与欲，名为欲法。
释名中，初标示。
多以者，如下所引诸文是也。
欲明下，释成。
初示欲本。
但下，明欲缘。
令下，明欲法。
达即到也。
故下，引证。
论云乐随喜，律云发心，皆希须意。
又俱舍云欲者，希求所作事业，唯识云于所乐境，希望为性，皆符此意。
①希须，须，意所欲也，即济缘云：希须，谓心有所望。
辨体者。
欲之所须有二。
自有僧私同须，如说戒、自恣等。
以佛制有时限，一切同遵；若叛，有罪。
自有单僧须者，如受戒、舍忏等。
僧须我和，我不必须，佛不正制也。
明体中。
业疏有三：一者，从法，想欲①为体；二者，从相③，色声为体，或动身色，或动声相④；三者，从事⑤，即同今文。
初总标。
欲为能须，事即所欲。
除结界外，一切羯磨，大分二事：说、恣制同遵，余法皆别为也。
自下，别释。
初明同须。
时限即半月、夏竟也。
叛即背也，疏云：必私逃叛，远出亦犯。
自有下，次明别须。
单僧须者，私不须也。
僧须我者，恐乖别也。
我不须者，非己事也，非谓无心同须法事。
问：三体⑥何异？
答：初是能欲，后即所欲，中即说词。
钞出后解，余义存略。
①从法，想欲，济缘五·三云：初想欲者，想是连引，正取欲心以为今体。
须知两别，不可相混。
言从法者，即三聚中心法所摄。
杂心问曰：云何心法等聚？
答曰：想欲及触慧，念思与解脱，忆定及与受，此说心等聚。
论自解云：想者，于境界取像貌；欲者，于缘欲受也。
②想阴，通释云：可作想欲欤？
想之兼旁，尚论所摄；欲之正用，岂还不云所摄？
疑写误耳。
③二者，从相，动色，五分卷五：病重，不能口说，听身与欲，若举手，举眼，摇头，得成。
动声，广、略五法。
谓若言与汝欲，若言我说欲，若言为我说欲，现身相，已上四略，重病开；广说，通病、无病。
④广、略四种，凡与欲有五种，业疏所谓一广四略也。
今言四种，除身相一略，口说一广三略也，故云广、略四种。
注羯磨上五云：有五种与欲，若言与汝欲，若言我说汝，若言为我说欲，若现身相，若广说欲。
⑤三者，从事，疏五·二云：从事以论，则有两种事：一、单僧须者，如受、忏二法等；二、互须者，如说、恣等。
意大同今钞。
⑥问三体，业疏所谓从法、相、事者是也，谓想欲为体、色声为体、僧私所须也。
初是能欲者，第一从法，以欲心所为体者，于所乐境，希望为义，故云能欲也。
后即所欲者，第三僧、私所须，故如法僧事，岂不欲乎？
中即说词者，第二身相说，广略五种与欲通收也。
二、明开遮。
律中唯除结界，余并开之。
虽非明文，以非制故。
开遮中。
初明遮。
遮即是制。
律文唯结三种大界①羯磨之前，并云不得受欲，故曰唯除。
余下，明开。
初句判定，下二句义决。
欲法制缘，出说、恣二犍度，戒本单白③、舍德衣白，前列问欲，自余并无，故云非明文也。
除结界法，制不取欲，余并不制，意即是开，故云以非制也。
所以唯遮结界者，答如本篇④明之。
①三种大界，注羯磨上八云：今就大界内，又有三种，谓人法二同、法食二同、法同食别。
皆有不得受欲之言。
自余摄衣、摄食及三小界、戒场、法别同利界等并无也。
②三小，受、说戒、自恣，律虽不遮，众同处，理可不开，故云义准亦遮。
③戒本单白，通释云：广律戒本无单白，即出说戒犍度中。
本律译主佛陀耶舍，更出戒本一卷，即首出单白，具列问欲。
其后祖师及怀素等诸师，互增减改正，出戒本，并率轨觉明本，世流布注戒是也。
又本律单白，无索欲也。
④如本篇，结界篇六·二三云：一、结界是众同之本，理宜急制。
二、自然界弱，不胜羯磨。
三、令知界畔，护夏、别众等。
三、缘是非者。
若有犯戒事、非法缘而与欲者，由事非故，不合，不成。
若准文中，但云佛、法、僧、塔、看病、病人六事是缘，文具正列。
而六群作衣说欲，虽非正制，僧受行①之。
僧祇等律，守房等缘，并如别显。
缘中为二，初简非缘。
犯戒非法，语略事含，通于一切治生邪命、放逸纵怠，不应所列，并入非缘。
要知欲法，事不得已，故曲开之。
微涉滥委②，无非背叛。
重病舁③至，教意可知。
寄言学者，弥须兢慎。
不合者，遮未说也。
不成者，斥己说也。
若下，次明如缘，有六。
律文欲法中，本无塔事，注羯磨④亦列五种，今准不与欲戒加之。
彼云：僧事、塔寺事、瞻视病人，并开与欲。
上引正缘。
而下，示旁缘，出与欲后悔戒。
非正制者，不出欲法故。
僧受行者，示可取故。
僧祇⑤，彼更有兰若衣钵、王贼禁闭，并开。
下句指略，有云义钞，今见疏中⑥。
①僧受行，济缘：六群作衣，僧唤与欲。
僧作法已，六群后悔，佛制犯提。
僧既受行，故知如法。
②委，与猥音通，故借用。
猥，鄙也。
戒疏有比丘法猥滥语。
③舁，音余，对举也。
④注羯磨，彼云：若有佛、法、僧事，病人、看病事者，并听与欲。
⑤僧祇，一七：若熏钵、染衣，若病等事，僧事，有缘事，尔时当与欲。
⑥见疏中，彼云：说戒不来者，兰若、为衣钵、王贼禁闭、守房等缘，是开欲也。
比者比丘多慢斯法，不思来业，妄行圣法。
谓无病言病，不净言净，不欲言欲。
令他传此妄语，对众而说。
随僧多少，一一人边，三波逸提。
所传之人，知而为告，一一三罪。
恶业不轻，何为自怠！
斥世中，初指非。
多慢即心非。
妄行是事非。
斯法即欲。
谓下，释相。
言无病者，此约牒缘者为言。
令下，显过。
初明与欲人过。
令传至僧，成教人业。
据理，初与时，前对不知，亦得三罪②。
所下，出受欲人过。
由知不实，自他同犯。
言三罪者，即上三妄。
今不牒缘，则无初妄。
必若体净，亦无第二。
不欲言欲，定有可知。
后二句诃诫。
尼钞：问云：无病既不合说，得成法事否？
答：成。
前人自有妄语之罪。
①有准尼钞，会正云：旧记云多轻慢此传欲法也。
若准尼钞中，云今时尼众，轻慢说戒，不敬羯磨等。
准彼慢斯法，属羯磨说戒也。
妄行圣法者，属说欲法也。
②前对不知，亦得三罪，问：若所对知彼欲言不实，不犯妄语否？
若不犯者，准妄语戒，不问他信、不信，言了即结。
答：妄语必先作欺诳之意，故言章了即结。
今前对能知，故不欲诳彼，但令传不实之语，僧中而说，即是教他。
故对所对不犯。
若所对不知不实，亦对彼犯妄语。
二、明欲法。
就中分三：初、明与法；二、明失法；三、明遇缘成不。
就初又分二：前明与法；二、明说法。
初中。
四分文不具足。
义设云：大德一心念！
某甲比丘，如法僧事，与欲、清净。
一说便止。
二、欲法。
自与中，初科。
以律但云：佛言：不应称事与欲、清净，听如法僧事，与欲、清净。
无上二句①，故云不具。
业疏云：律云广说，不正出文。
今比转欲裁出，故云义设。
词中，初句告前忆持，次句自言名号，第三句牒所欲事，第四句正陈本心。
①上二句：大德一心念某甲比丘。
准僧祇①三说成就。
今约四分文中，但一说成者，皆无结略之文；三说成法，方云第二、第三亦如是说。
准白二羯磨说净等法，依文直成。
不须云云②取他外部。
次定多少中。
初示他部。
今下，明不取。
即序所谓③是非条别故也。
初示本宗立法分齐。
无结略者，如舍戒、悔吉等不云三说，单白、白二，不云第二、第三等是也。
文中且指白四为言，若三归乞词，对念说、恣，并直云三说。
准下，举法例成。
以转欲中无结略故。
不下，斥非。
疏云：有人依五分④僧祇，云不三说，不成欲。
故此斥之。
所以一说即成者，疏云⑤：莫非呈心至僧。
众多、忘、隐，明判开之，岂限三说方成一法？
①僧祇，一七云：不问与者，我与羯磨欲，如是三说。
又三七云：我比丘某甲，与清净布萨欲，为我说。
如是三说。
②云云，说文：像云气在天回转之形。
文句记一之一云：云云，象气之分散，如云在天，非可卒量。
辅行云：云者，未尽之貌。
③序所谓，十门第四用诸部文意中云：必缓急重轻，是非条别者，准论不取。
④五分，一八云：若不如法说皆不名清净欲。
⑤疏云，记五·七：众下，举例。
不忆名姓，但云众多，亦成说欲。
又准下文，若忘不说，故隐不说，并名欲到。
故知但取通意，不必徒烦。
问：此欲辞中不称佛、法、僧事者？
解云：称者人语，不称正本。
不牒缘中。
古本羯磨欲并称缘，恐后疑执①，故此问破。
此欲词者，指上义设。
人语者，即曹魏②僧铠③翻译时加。
律中转欲④则无。
前既准律，故云正本。
①疑执，今本无缘，疑是写脱，尚执古本。
②曹魏，魏志云：太祖武帝姓曹氏。
曹，帝姓，魏是国号，为有后魏相滥，故加姓简之。
③僧铠，梁传第一迦罗传云：又有外国沙门康僧铠者，亦以嘉平之末，来至雒阳，译出四部经。
④转欲，彼云：尔时持欲比丘有事起，或有僧事、佛事、法事、病比丘事，时诸比丘以此事往白佛。
佛言：自今已去，听转授欲、清净与余比丘。
当作如是言：我与众多比丘受欲、清净。
彼及我身，如法僧事与欲、清净。
问：说不称欲，法成已①不？
答：成也。
由羯磨中，不牒此说欲之缘。
律中若不记姓名，当说相貌；犹不记者，当言我与众多比丘说欲等。
明乖错中。
称字去呼②。
谓对说时，与前词句不相称可。
以余众别羯磨，不许落非，独此欲词，有成法义，故立此问。
古作平呼③，谓不称欲缘。
且上既云不称正本，何乃反问成否？
于理不然。
答中，初句断成。
由下，释所以。
如结界唱相、受忏陈乞，既牒入法，不可有乖。
欲但通情，既不入法，有乖许得。
律中下，引证甚明。
文如后引。
①成已，济览云：已训成，或训以。
②去呼，是转音，副也，惬也。
③古作平呼，搜玄云：称本为三宝等事传欲，今说不称欲之缘，欲成就否？
又云：前问不称病等缘，后问不称此缘欲。
问：欲与清净，同异云何？
答：欲应羯磨，清净应说戒。
若说欲之时，并须双牒，由文正制。
不同僧祇犹行废教也。
欲、净同异者。
即第四句①。
据本非同，欲生后义，假设来问。
答中，初分示。
由律缘起，欲、净各传，从文而释，犹同昔义。
故业疏云有人言等。
后出今解云②：欲者，表心无贰③，以应僧体。
清净表行无玷，实通假用。
戒、见、利同，即体和。
僧体假用④，名之异耳。
据此，义通一切羯磨，不可偏配。
唯自恣时，希僧举罪，不敢陈净，但云与欲自恣耳。
若下，明合说。
律本各传⑤，因六群与欲不与清净，僧中有事起，持欲者言我持欲来，不得清净，稽留说戒，佛言：自今已去，与欲时应与清净。
从此双传，故云正制。
不下，简滥。
亦由昔人执彼行事，故此简之。
彼云：时集与清净，非时集与欲。
此即四分所废之教。
①第四句，上于与欲词句分为四句：大德一心念，初句；我某甲比丘，二句；如法僧事，三句；与欲、清净，即第四句，正陈本意也。
②今解云，济缘五·七云：即约心行以分两别：欲而非净即不足数，净而不欲即是别众。
故须两具，方成僧法。
僧体假用，名实互举。
③表心无贰，无贰者，尔雅疏云：贰，心疑不一也。
大雅·大明云：无贰尔心。
毛传云：无敢怀贰心也。
④僧体假用，业疏云：言僧体者，有人云依诸小论，以五蕴实法为体，有人云约律准论，人假为体。
今存后引。
⑤律本各传，济缘五·五云：律中初令说戒传清净，羯磨传欲。
因说戒时羯磨事起，不传欲来，妨僧法事，佛令合传。
说戒有限，故云时集；余法不定，名非时集。
言如法僧事者，简非法事不须欲也。
若非法缘，如众网中。
此但言如法，则令僧诸法事，皆通作无障。
释如法中，初牒释。
下指非缘。
如众网者，彼列二十余件，乃至科索①酒肉、媒嫁净人、卖买奴婢。
如是等并不须与。
此下，显通。
律中亦因六群称事，僧中有余事起，稽留法事。
佛言：不应称事，听如法僧事与欲清净。
诸法事者，须简结界。
①科索，僧网篇中，记云：科索，率敛也。
小补韵会：率，募也，领也，用也。
敛，收也，科索。
上明自说，今言兼他者。
谓受欲已，更忽缘碍，欲转与他。
毗尼母云：得齐七反。
转欲。
叙缘中：初二句结前标后；谓下，释开意。
律云：持欲比丘自有事起，佛言：听授与余比丘。
毗尼下，引证。
彼云七相应①法，受已转与一人，如是至七皆成。
文但至七，已外应闭。
僧祇②十诵③，若转即失，部计不同。
疏云：或是异宗所废，且从当部。
①七相应，第八云：七相应者，取欲者语一人，如是展转语第七人，皆得取欲清净，是名七相应法。
②僧祇，二七云：与欲时，不得趣与人。
③十诵，四云：从今不得展转与清净与欲犯者突吉罗。
说辞云：大德一心念！
我某甲比丘，受某甲比丘欲、清净。
彼及我身，如法僧事，与欲、清净。
一说。
词句中。
六句。
初后四句同前。
受某甲下一句，牒前欲词。
若转多人，须一一别牒人名。
或忘姓、相，但云与众多比丘受欲、清净，余词并同。
彼下一句，自他双牒，以付后传。
问：与欲之相，若为成不？
问成否中。
律中五种，而世滥行，故作此问。
答：四分中，但有病人说欲法，而文有具缺，良以病有轻重故也。
文云：若言我说欲，若言与我说欲，若云为我说欲，若现身相，若广说欲等，五种也。
前四唯重病人；后广说者，健、病俱用。
答中，初文三。
先明律缘。
律中本为病人开故。
具即一广，缺即四略。
良下，示具缺所以。
文下，二、引示。
说戒中云：有比丘白佛：有病比丘不来。
佛言：自今已去听与欲。
若言与汝欲，成与欲。
若言我说欲，成与欲。
余三并同，下皆云成与欲。
业疏分二，四略一广，又复为二，四口、一身。
前下，三、义判。
就四重病中，更分轻、重，上三犹轻，现相最重。
广中，病即是轻，病犹广说，健则可知。
五分断事中，说欲起去文中，如此律广说相似，又无略文。
次科。
五分，即不与欲起去戒。
彼因不与欲起去，故制须说欲。
彼云①：今僧断事，我某甲比丘，如法僧事中与欲。
此即同今广说。
言无略者，据下有现相一略，但无三种口略。
上判四略为重病，此引他宗制急，即彰口略不可辄用，意在下科。
①彼云，第八，本有长老一心念句。
比人行事，或有缘者，嘱信受欲及语沙弥，令传至他；或有非缘，直云为我说欲者。
量恐不成。
故四分，病人中，若不口说、不现身相，并皆不成。
今健人用病者法，诚难定指！
三中。
初示滥，有二。
初、缘如事非。
嘱信谓遣使往告。
语沙弥者，亦同遣使，但传词耳。
或有下，二、缘法俱非。
上引两文，正为破此，以无病非缘，辄略非法。
初判不成。
量合作良，音误。
故下，示其所以。
引病例健，于义难成。
所以断语①犹进退者，由无明文，且据义决。
况略是律开，欲取通意，未可一向，故云难定。
然今行事不可从缓，有病堪能，亦须广说，方契圣心。
①断语，壮健人用略法，由无证文判断，此止准义难成。
舍制取开，可明律检矣。
问：现相若为？
问现相者。
本律有名无相，欲引外部明之，故设此问。
依如五分：病人不能口说，听现身相与清净、欲。
若举手，若举指、摇身、摇头乃至举眼，得名清净、欲。
律文如此。
而取欲者，须知同别①之相，方得成就。
若违心不同而现相者，虽取不成，终为别众。
答中。
初示五相。
随病者所为，亦非止此。
律下，次诫令详审。
律即五分。
由无名句，色相难辨，故在取者默识趣向。
①而取欲者，须知同别，会正云：取欲人当须临时识别其相。
且如摇头：摇于左右，是不与相；向面后，是与相。
二、明对僧说法。
应至僧中，羯磨者言不来者说欲，即具修威仪，说云：大德僧听！
某甲比丘，我受彼欲、清净。
彼如法僧事，与欲、清净。
若众多比丘，随能记者，一时合说。
说欲中。
初为他，分二：前仪，后法。
若为他传，待索方说；兼他自说，不必待索。
由缘来不时，不可定约，如便利、卒患，可待问耶？
具威仪者，如下所决。
法中。
初句告众同听，次句牒彼人名，我下一句，传初受辞，彼下二句，牒应僧也。
若下，示总说。
僧祇不得至四。
本宗唯多①无在，但于次句总牒诸名。
若不记者，当云我受众多比丘欲、清净。
疏云：此据迷忘。
必思审者，不得笼通②。
①本宗唯多，律三六云：彼受三人欲、清净，疑，不受四人欲、清净。
佛言：听受。
佛言：若能尽记识字者，随忆多少受。
乃至若不能记相貌，但言：众多比丘如法僧事与欲、清净。
②笼通，济缘：笼通，俗语，无简别故。
若受他欲来，自有缘事，对僧说者，言：大德僧听！
我某甲比丘病患因缘，某甲比丘僧事因缘，我受彼欲、清净。
彼及我身如法僧事，与欲、清净。
说讫即出。
合说中。
出法词句，大同转欲，唯初告僧为异。
而依古牒缘①者：一、暂借别缘，简异彼此；二、恐后学不晓牒缘之相，故特示之。
临事正说，必须削去，故尼钞但②云我某甲、彼某甲等。
①依古牒缘，疏五·六云：所以不称病等缘者，律无文也。
称者人言，不足承用，送心达僧，未劳陈说。
如忘名类，但述众多，可知也。
记云：铠师羯磨，牒缘入法，钞中转欲，犹循古本，准今例削。
②尼钞但，彼云：大姊僧听！
我某甲比丘尼，彼某甲比丘尼，我受彼欲、清净。
彼及我身，如法僧事，与欲、清净。
若自有缘事，欲说付僧者，当自来僧中说云：大德僧听！
我某甲比丘，如法僧事，与欲、清净。
四分无文。
僧祇云：病比丘与比房比丘欲，不受之，即自入僧中上座①前说。
佛言：善作，如法。
但不受者得罪。
自说中。
初示法。
与前与欲文同，但初句别。
今时后生不识僧、别，多于众中，而云大德一心念，或云大德忆念，愚痴迷法，法恐难成。
四分下，指所出。
此行他部事，引缘可解。
彼但云我某甲清净，僧忆念持，今不用彼词。
善作者，叹其能也。
如法者，释其疑也。
不受得罪者，彼云越毗尼。
通明五法。
初、二屏与，后三对众。
又前三正出本宗，后二兼行他部。
故注羯磨中止列三法，显知后二准前裁出。
①上座，彼云：即往至上座前，脱革屣，胡跪合掌，作如是言：我某甲清净，忆念持。
如是三说已，便去。
问：对僧说欲，其相云何？
次决通中。
以当时诸家行事多别，义须指定，故问决之。
答：行法不同。
或一时来至僧前，礼已，同时而说者；或直来僧前一一说者；或在座一时说者；或下座一一说者。
答中。
初文四相。
二是合说，二是各说。
又前二对僧，礼、不礼别；后二就位，下、不下异。
据文并成。
准我与众多欲文，及故不说①等，皆成。
若取义意者，律中开成，由有忘误，或复得罪，故有成文。
必无正缘，不得通用。
约准外宗，一一说是。
取舍②中，初科为二。
初、至皆成来，一往暂许。
据文有二：一据忘名，律中若不忆姓、相，但云众多比丘与欲、清净；次准不说，并如后引。
若下，二、取义夺破。
律中等者，释上文意。
忘误得罪，对上两文。
无缘不得，显非常开。
上来释通本部。
约下，劝准他宗。
文见次科。
①故不说，简正谓受十人之欲，幸记得姓名，今不一一标举，但云众多比丘，亦判得罪。
②取舍，舍，止息也。
论语不舍昼夜，谓晓夕不息。
五分云：令至如法僧中，为我称名字说及捉筹。
若不如是，一一皆不成。
僧祇云：不得趣尔与人欲，与堪能持欲入僧中说者。
其受者应自思惟：我能传欲否？
引文中。
初五分，明与欲人嘱彼传者。
次引僧祇，二节。
初明与者，拣境堪能。
其下，次明受者，自量可否。
准此，受欲必选精明。
据业疏①中，戒具解昏不听持欲。
观此二文，亦不明各说，而委嘱精选，意使僧中识知名字，不容莽卤②。
取此义意，证非合说。
①业疏，五·一三云戒具解昏，虽行等梦，制取余者，意在明人等。
记云：僧取知法，解行兼备，方能被事。
常途足、别，乃约体净；秉法、持欲，必拣智明。
准为四句：一、有解无行，非别是足，可秉、可持；二、有行无解，非别非足，不可秉持；三、解行俱满，一切并成；四、解行全无，一切不预。
②莽卤，祖庭事苑第二：上莫补切，下郎古切，不分明貌。
义评云：凡取欲者，恐有别众不集，令其送心。
僧知无乖，方乃加法。
今一时总说，言辞闹乱，何得委知不来集者？
五分、僧祇明文，令在上座前称名字说，意亦可见。
四分①文云：应更相检校，知有来不来者。
此言弥显。
义评中。
初，本其欲意；今下，责其同说；五下，准文决正。
五分、僧祇，即上所引。
然前二文，并云僧中，即上座前也。
下引四分集僧文。
决上显然。
弥，甚也。
然上引文义，取前各说，又准二律，须上座前。
今时行事，一一别说，颇合今文。
然就座前，犹同古见，理虽无害，恐未尽善。
①四分，三五云：尔时说戒日，住处有一比丘，入房闭户而眠。
诸比丘说戒已，从座起而去。
时眠者闻声，即起，问诸比丘言：诸大德欲向何去？
不说戒耶？
二、明失法。
谓受欲已，遇缘便失，不简病人之所及以僧中。
今统明失法。
失法，标中。
律明失有三处：一、房内，二、中道，三、僧所。
文中，初示失相。
不下，显通三处。
今不别分，故云统明也。
四分有二十七种①。
本宗，标数。
准下列相并业疏合云二十八。
若据律文②，即无隐没。
今详祖意，准不足数，合须具之。
但是文略③，或是此间律本写脱，必无他意。
①二十七种，问：科云二十八，相违云何？
答：钞据律文现列数出科，约义加隐没一人，故云二十七。
隐没虽不在失欲中，且是不足所摄，故业疏出二十八人也。
②若据律文，通释云：非谓律中都无，是即说戒犍度简受欲人中无也。
谓彼三十六卷中无隐没人，余二十七种皆有，如下列之。
隐没人出第四十四卷瞻波犍度中，彼出得满不应诃等四句中，具列诸不足数也。
③文略，济缘五·八云：钞云二十七者，可验文误。
受他欲已，自言我是十三难人、三举、二灭十八种人，由自陈故，非是僧用。
若不自言，相中同顺。
如足数中。
体非中，初文二。
初、约自言明失。
文列十八人。
所以无尼等四人者，准业疏意①，比前足数，止是略无。
五分明列，如后所引。
若下，二、约不言不失。
指同足数，即前二、三两例。
①准业疏意，五·一五云：有人云：不劳所以，但是略无。
五分云：自说罪人，不名持欲。
反上即成。
十诵：取欲、清净人，始取时，若取竟，自言白衣沙弥非比丘乃至十三难，皆名清净、欲不成，不到僧所。
引证中。
二文并约自言，则彰前判有诚据矣。
五分说罪言通，必据四重，由证体非故。
反上，谓不自说。
十诵始取即屏处。
取竟，收中道、僧中。
白衣，同前本受不得者。
沙弥，非数。
非比丘，即上二人。
此示说时言有不定。
又有七种：若命过，若余处行，若罢道，若入外道众，若入别部众，若至戒场上，若明相出。
遇缘失中。
初命过。
准业疏：若房中及中道，可非欲到。
若在僧中，未说不成，已说在僧成。
余如彼说。
罢道者，准疏①释云：受已，自言还俗，寻悔亦失，由隔俗情故②。
入外道者，谓同寺内，外道居处，西国多有，此土不尔。
别部③者，或调达邪党，或部计异宗。
戒场者，疏云：疑前出界，此局内④故。
①罢道者，准疏，五·九云：罢道者，受已，言还俗也，寻悔本心，又将前欲入僧作法，谓不失也。
但由中隔俗情，欲非俗法也。
故今记、济缘，文甚似违，委可明。
东野曰：现本疏文，谓不失句，多一不字，传写错误，合作亦字。
况济缘云：初示相。
但下，推失所以。
即知今文从疏文写语，不可疑也。
②由隔俗情故，济缘五·九云：问：为取前人失戒故失耶？
答：欲取起心失，戒须作法舍。
但使发意，即须再受。
准之，自言还俗，但失欲法而不失戒，故彼寻悔，须再受欲。
③别部，业疏五·一云：调达之党，五法为宗。
或同在释门，而见殊戒等，如五部、十八部。
④局内，疏五·一续云：中分异界，与出不殊。
言余处行者，谓出大界外余道行也。
昔解云受欲已，在寺内余房行者失欲，此非解也。
自恣明文，无余处行，改为若出界外也。
释余处中。
初正解。
昔下，斥非。
自下，比决。
说、恣二处，列相①并同，而二名互出②，故不足疑。
①列相，彼云：嘱授比丘，若到病人处便命过，若出界去若明相出。
②二名互出，业疏五·九云：出界去者，以转在异域，非欲本也。
说戒法中，云余道行。
自恣文中，辩缘一同，便言出界，则无谬也。
明相出者，谓后夜受欲，羯磨在明，故失欲也。
释明相中，初科。
后夜者，据近显相，远则可知。
律中结界广故，十四日布萨，十三日往，不得受欲。
问：此律宿欲不成者。
若明相未了，羯磨已竟，而说戒、自恣未竟，得经明不？
答：不成。
故僧祇中：若七万、八万人自恣，恐明相出者，应减众界外自恣。
四分中，若明相欲出，开略说戒。
故知宿欲不被所为事也。
问中。
以僧事多别，如受、忏等，即法便成，则不在言。
若说、恣、亡物、德衣之类，羯磨虽成，事容未竟，故有是问。
答中，初句直判。
故下，引决。
二律开意，并防失欲①。
疏云②：若但经白③，时节可知，何劳略也。
故知下，结成。
所以然者：一、欲济卒缘，义无长久故；二、欲是开教，开必须制故；三、前缘若在，容可再传故。
①防失欲，济缘五·一一云：问中，以羯磨事或当法即成，如受、忏等；或被后行事，如说、恣等。
然今宿欲不被羯磨，于理可知。
且如后夜白已，说、恣至明未竟，前欲可用否？
答中，两引明据，显知不被隔宿之事。
必有此缘，当更取欲。
②疏云，记五·一一云云，如前条引。
③但经白，白竟明出，则是须略。
所以然者？
说戒白羯磨云今白月十五日说戒或自恣，既定日限，况又与欲，中间明出，宿欲不被所为事，所以须略，故云经白，时可知。
又未白明现，则更与欲，如常行之，何为须略，故云何劳等。
问：若说、恣羯磨，牒日限不被所为，其义可然。
如亡物、德衣等，不牒日限，何不被宿欲耶？
答：有三由：欲济卒缘，义无长久故；欲是开教，开必须制故；前缘若在，容可再传故。
今旨：宿欲不被所为也。
四分①又有三种，谓神足在空、隐没、离见闻处。
相乖中，初文。
神足者，十诵②空有互与③，皆非法故。
隐没人，三处通失，故知受他欲已，不得入井、窨等处。
离见闻者，疏中约三处俱有：初在房受已，作不送意，互离④未失，俱离方失；中道但作不送意，离生念处，亦约俱离；三、在僧中，如下问答。
①四分，三六，彼无隐没，义加之。
②十诵，五八云：说戒人在地，诸比丘在高上，得名布萨不？
答：不得。
业疏引之，指此文乎？
济缘云：或空与地受，或地与空受。
③空有互与，谓或空而与在地受，或地而与在空受，虽亦见闻，然非同界故。
④互离，彼云：互离见闻，势分未越，故未成失。
若俱离者，由过分齐，教相正约，故是失也。
问：为俱离失，互离失耶？
问中。
古多异说，故须决之。
答：俱离失也，互则不定。
故文中若众大声小，不闻说戒，令作转轮①高座，立上说之，此则见而不闻也。
又如多人说戒，何由并得见作法者面？
此则闻而不见也。
离此二人，则名失欲。
必互离有失，据隔障等之缘。
答中，初科。
此师正约作羯磨人以辨俱、互。
业疏云：今解：皆望同坐展转，不约作羯磨者。
文中，初二句总判。
故下，别释。
初准说戒，明互离不失。
离此下，即明俱离失。
言二人者，初人更须离见，后人又复离闻，则是俱离矣。
必下，次准隔障，明互离失，成上互不定义。
①转轮，简正意曰：转轮者，谓坐于座上，转八支法，令得涅槃，如世转轮，故云尔也。
前言离见闻失者，通望比座，展转离也。
如五分解，谓同覆障相离，虽说不成。
今解中。
科文要见诸部人数，故从僧祇已下并为他部。
然细观诸文，又似引明离见闻义。
今先从义，分文为二：从前言至虽说不成，明俱离失；僧祇下至得成来，明互离失。
初中，上三句定所离。
前言者，牒前列相，显示重解。
然在事犹疑，故无标破①，双出两义，俟后疏文。
如下，引示，即下房小等文。
彼明相接不闻，得成说戒，今取彼意，反显相离不成说欲。
然非正文，故云五分解耳。
互离中，又二。
初引僧祇。
初与欲人②，房、道、僧中，随与即失③，不论见、闻。
余四人④，两是隔障，即闻而不见失，两是伸手⑤不及，即见而不闻失。
次引五分。
初明倒出⑥失，即见而不闻。
初明覆处。
过即是度。
彼约不与欲起去，随出随犯，故云几度。
今准彼文以论失欲，一出即失，故羯磨中止名倒出人耳。
若在下，次明露处，亦即倒出。
既非堂宇，故限一寻。
若房下，证取比座，可知。
疏云：虽不了语，皆为法来，并名布萨。
疏有四句：一、闻而不见；二、见而不闻；三、俱见闻失；四、俱离失。
①无标破，今钞存两义，出于古义，标牒今义，无破古文。
然业疏五·一二今解破斥旧义，故云俟后疏文。
②初与欲人，已下明僧祇五种不足数也，既是不足数，与欲随失。
初人，下所谓受他欲已，自复与欲，他欲既失，不论不离见闻。
余四人中，两是隔障者，足数中云若隔障，若半覆半露中间隔障也，两是伸手不及者，又云若半覆半露伸手不相及，若露地伸手不相及。
隔障者，同障，虽远不失；若入别隔，隔见即失。
③随与即失，准下记释转欲，不论三处见闻，即失也。
④余四人，隔障、半覆半露中间隔障、半覆半露伸手不及、露地伸手不及也。
⑤伸手，谓六尺也，资行云：见而不闻，故云据远为言。
⑥倒出，业疏五·一一：若在屋，随倒出，离。
倒，往反倒出。
僧祇①五种，谓隔障等，如足数中说。
次他部中。
僧祇五人，出彼足数，欲法无文。
由不足故，理非持欲，约义取之。
余人如上。
言与欲人者②，谓受他欲已，自复与欲，他欲即失。
且如彼律转欲尚失，何况直与③？
义准三处，通有此失，学者详之。
古记④不数此人，乃谓足数中，隔障自有五人⑤，义加一人。
然今文及羯磨并云僧祇五人，如不足数，亦不除与欲及加隔障。
难可凭信。
①僧祇，彼有五人：与欲人、隔障、半覆半露隔障、半覆半露伸手不及、露地伸手不及。
足数中详也。
②言与欲人者，五种中初与欲人也。
此与欲非常途与欲，又非转欲，今宗取故。
谓受他欲已，自复与欲，唯自欲而说，不说他欲。
设又说转欲，制故失，然不说故弥失。
故说他欲即失。
③何况直与，他欲一向失，自亦与欲，何有他欲乎？
故今与欲者，受他欲已自与欲，故失他欲，此取为第一与欲也。
④古记，简正：彼五种者：一、覆处隔障，二、露处隔障，三、半覆半露中间隔障，四、半覆半露伸手不及，五、露地伸手不及，五种失欲也。
私旧解云：第一与欲今家取，又云五种，故料简覆、露义开为二。
又文谓隔障等云，故除与欲，四开为五种见。
然今钞及注羯磨中云如足数中，不除与欲。
故除与欲，加隔障一人，难可信取也。
⑤自有五人，谓依足数中，钞四·二七释自有五人，谓：同覆隔障、露地隔障、半覆隔障、半覆伸手不及、露地伸手不及也。
露地隔障，所谓义加，合之同覆，则但四种；共与欲人，五种也。
然足数篇中无露地隔障，古师义加此一人也。
五分：断事时，若在屋中随几过出，若在露地去僧一寻等，并失。
若房①小不受僧者，听在前后檐下庭中坐，虽不闻羯磨声，得成。
又有七人。
尼等四人，狂等三人②，皆不成欲。
五分中。
覆露倒出，合为一人。
共下尼等，为八。
①若房，一八：佛言：还听羯磨众多房作布萨处，次第于中布萨。
房小，不容受。
以是白佛，佛言：听前后檐下、庭中坐。
诸比丘闻声不了语，恐不成布萨。
以是白佛，佛言：若为布萨在中，得名布萨。
②狂等三人，颠狂、病坏心、乱心也，并如足数中。
然彼中尼等四人，出本宗体境俱非例；狂等三人出十诵中。
今文所列，俱出五分耳。
僧祇多种：一、在界外与欲；二、持欲出界；三、与欲已，自身出界；四、与欲已，自至僧中，默然还出；五、持欲至僧，因难惊起，无一人住者，名坏众失，有人住则不失。
余同当宗。
僧祇后五。
正出欲法。
多种者，彼有十一①，如后续引。
初人，疏云：能所②俱非。
二即受者非法。
三即与者非③。
四即愚教失。
彼因病人与欲已，闻僧中有好大德来，入众听法，久疲默出。
以先欲故，更不重说。
疏云：以身到僧，前缘久废，故须复说。
五即难缘。
彼云：若暴风雨，若火，若贼，惊散故。
下句指广，亦不全同：转欲失，宿欲④失，与比丘尼，与沙弥，受者⑤还戒，与者⑥还戒。
①彼有十一，彼名十一事，不名与欲。
②疏云能所，记五·一六：能所界外，不碍僧事。
③三即与者非，疏五·一五云：此与者自非，僧事得成。
④宿欲，僧祇：明日当布萨，今日与欲，是名宿与欲。
⑤受者，僧祇：取欲已，还戒受具足，是名取欲已还戒。
⑥与者，僧祇：与他欲，还戒受具足，是名与欲已还戒。
十诵①，与别住人失欲。
即覆②等三人。
十诵三人。
疏云：四分·覆法明言非数，岂合持也？
总前诸部，共四十九人。
对前足数，料简差别。
痴、边、重病、哑、聋等③，义无与他，故不论失。
受已④哑、聋及睡、定等人，虽不满数，自成持欲。
树上比丘，枝委外地⑤，在外则同前出界，在内则相中乖别，二种并失。
四羯磨人，不失，可知。
应作四句：一、是足数，非持欲；二、非足数，是持欲；三、俱非；四、俱是，可知。
①十诵，五一：又问：得与别住人欲、清净，受岁、出罪不？
佛言：不得。
②即覆，东野云：此一句，钞主判也。
湛堂云：足数引云十诵中，行覆藏竟，本日竟，六夜竟。
③痴、边、重病、哑、聋等，等：哑、聋、具、睡眠、入定、树上、四羯磨四人、别住三人，都合十六人也。
问：四羯磨四人不失欲，行别住三人不持欲乎？
答：四羯磨人受欲毕，虽被羯磨，不失欲，满数故。
别住等人，不入满数，虽足生善，行既现行，故无堪义。
④受已，此等受已，虽起病等，成持欲。
缘息，对众说欲，成就欲法。
若违，不成。
业疏五·一七云：入定等，皆名不到。
记云：约不去，明不到。
⑤枝委外地，即涉两界，若不委地，但从根判。
在外者，比丘身在外也。
上来诸列，皆不成欲，说亦不成。
知而故为，反自受罪。
文云：皆不成与欲，当更与余者欲。
结断中，初三句正判。
皆不成者，通收二处也。
说不成者，局僧中也。
知下，示犯。
罪通自他，令僧成别，自即违教，二并吉罗。
今此文中，且从自说。
下引律文。
一、证不成，二、令再与。
彼列五种欲已，云若不现相、不口说，皆不成等，如文所引①。
疏云：前既非法，能所乖仪②，故更简人，秉法方诣故也。
①如文所引，通释云：记所引文与钞所引文之所出不同也。
钞文出十三难、三举、二灭、离见闻等人讫，总结文。
记所引律具文云若不现身相，不口说欲者，不成与欲，当更与欲文。
②能所乖仪，济缘云：能与法违，所传暗教，二并乖仪，故须别与也。
三、明遇缘不说成者。
遇缘中。
三科。
前明故误，后明逢难，并约受者。
中明重病，即与欲人。
文云：若受欲人，若睡，若入定，若忘，若不故作，如是者成。
若故不说，得罪①；而不知成不，理亦应成，在开缘明也。
并谓在僧中。
若在中道，并名不到。
初中。
上明误心成法②。
若故下，明故心获罪。
然文但制罪，不云成否，故以理决之。
在开缘者，列定、忘后故。
并下，总示成处。
①得罪，律具云：若入定，或忘，若不故作，如是名为成与欲。
若故不说者，突吉罗。
②误心成法，问：依文，不故作亦成法，何但云误耶？
答：不故作即是误也，不故作故不说，文法意别，不可乱。
问：若尔，与上忘有何别，更列耶？
答：按忘是全忘，误谓欲说，而为异缘、余觉等所转，忽尔迷忘耳。
四分云：若病重者，应扶舆①来僧中。
若虑增动，僧就病者所，围绕作法。
若病者多，不能集者，僧出界外作羯磨。
以更无方便得别众故。
二中。
次第三开，如业疏解。
初、扶来者，表和达僧也。
二、僧就者，僧以法济也。
三、出界者，病多僧少，相连不及故。
以下二句，释成三种。
显示和同，摄僧极教，故云更无等。
①扶舆，问：重病之人，何不须四略欲？
若乃至不堪半月现相，理非足别，何烦扶至？
答：准简正记，病有三类：一、作四略，二、不任作而心未昧，三、心困迷。
今之扶舆，第二类也。
第三非别，即业疏五·二一云重病即不足收，何劳舆就？
答气力虚微，故不能说，神道不昧，是别众故是也。
若受欲已，欲至僧中，道逢诸难①，便从界外来至僧所，与欲、清净，得成。
必界内有难，不往僧所，僧又不知，羯磨成不？
文云：有比丘，无想，作法不成。
三中，有二。
初正明传欲。
前明出界即失欲法，此由难缘，故开暂出。
必下，次明遇难不往。
恐谓出界开成，辄例同故。
下引文决，须知别众制急，虽难不开。
①诸难，律三六：时受欲、清净比丘，遇道路隔塞，有贼难，有恶兽难，若河水大涨，不得至，更从界外来至僧中与欲、清净。
诸比丘念言：为失与欲、清净不？
佛言：不失。
自今已后，听与欲、清净比丘，若命难、梵行难，若界内不得至僧中，界外来至僧中与欲、清净，如是不失欲、清净。
是我所说。
问：与欲已，事讫不来，犯别众不？
问事讫中。
有执成别，故问通之。
答：不犯。
以情和到僧。
而不将欲缘为羯磨事。
文云①：若事休，应往。
不往，如法治。
不云法不成就。
答中，初句直断。
以下申所以。
上句示欲意，下二句显非所为。
反显若以欲缘为羯磨事，则容有别。
疏云②：欲本不称，僧为又别，但知通意，故两无违。
义须应往，故结小犯。
文下，引决。
如法治者，吉罗异名。
①文云，彼云：与欲已，事休，便生疑，不敢就说戒处，诸比丘以此事往白佛。
佛言：若事休以下全同。
②疏云，业疏五·二三云不同受日，牒事而作，事谢法灭，理数宜然。
欲本不称，僧为又别等。
记云：不同下，遮简。
恐取彼例，故预通之。
欲不称者，一不同也。
僧为别者，由彼羯磨正为受日，今此送欲，僧为他缘，二不同也。
两无违者，彼欲不失，僧法得成故也。
若尔，受日出界，而事休法谢者？
答：受日文中牒事故，前缘废，法谢。
此受欲法不牒事故，缘谢，欲成。
转难中。
事休是同，而法谢、不谢有别，故引相并。
答文，易解。
通辨羯磨篇第五明了论疏①翻为业也，所作是业，亦翻为所作。
百论②云：事也。
若约义求，翻为办事③，谓施造遂法，必有成济之功焉。
释羯磨篇律中羯磨，大有三位，别开八品④；随事细历，则有一百八十四种。
今此篇中，总明缘法是非成败。
望下诸篇，随事各别，故云通辨。
羯磨，梵言，或云剑暮⑤，音之讹转。
注中，初引文示。
了疏两翻，大体无异。
前则名作为业，后直指作，无复异名。
业谓行心鼓动身口，假缘构造，则有胜功，能遂前事。
疏云：业，谓⑥成济前务，必有达遂之功是也。
百论云事，亦业之异名，无非造作⑦，即体为目。
次义求中。
此从昔义，疏中不取，彼云：自古至今，翻为办事者，非无此义，但用功能往翻。
谓下，释义。
疏出彼解，谓成办生善灭恶⑧之事。
问：此与百论何异？
答：彼论直召能造，不从所办。
问：疏家所以不取者？
答：凡立名定体，从用则疏。
如灯能照暗，灯不名照；水能灭火，水不名灭。
但分体用，名亦无在。
所以疏家旁通旧解。
①明了论疏，了论，一卷，真谛译，释正量部，并真谛三藏疏。
②百论，三卷，提婆尊者造，天亲解，罗什译。
③办事，济缘：问：前云成济前务等，岂非办事？
今古那分？
答：前以业翻名，以功能释义；今此直以功能翻名，于义颇疏，故所不取。
④大有三位，别开八品，心念三品，但心念、对首心念、众法心念；对首二品，但对首、众法对首；众法三品，单白羯磨、白二羯磨、白四羯磨。
⑤剑暮，济缘一·一八云：波离问经名为剑暮。
剑，羯；暮，磨。
音小讹耳。
⑥疏云业谓，济缘一·一七云：业谓下，释义。
成济是能加，前务是所被。
羯磨词句当体言音，身不乖仪，意无异想，三业构造，众、别等行由之成决，即名此法谓之为业。
业以造作成事为义，如十善、十恶，能成因感果，故并名业。
此就能造作体为名。
若论所发无作业性，如后广明。
⑦无非造作，若依母论五，不局三种羯磨，一切事务皆名羯磨。
彼云：自恣羯磨者，众中最下座，应扫堂、敷具、然灯、取香火，如是事皆名羯磨。
布萨羯磨，亦同此说。
⑧生善灭恶，业疏一·一七：但用功能往翻，然能事乃多，要唯有二：初谓生善事，如衣食受净、人、法、结解；后谓灭恶事，如忏罪、治摈、灭诤、设谏。
僧为秉御之人，所统其唯羯磨，方能拔群迷之重累，出界分之深根。
德实无涯，威难与大。
叙意中，初科。
初句示能秉人，即前三篇。
次句明所秉法，即是此篇。
统即是总。
僧位所立，止存秉御，无他所为，故曰其唯。
方下二句，显功。
亦即所被事，即后诸篇。
僧独无能，假法彰胜，故曰方能。
群迷重累，谓三不善业。
界分深根，即五住①烦恼。
业缚自心，缚之弥固，故云重累。
惑生业苦，生之无穷，故曰深根。
群迷指六道正报，界分即三有②依报。
此明超凡趣圣，功由羯磨矣。
又有解云③上句灭恶，下句生善，非无此义，即如疏云④生善之大，勿过受体；灭恶之大，勿过忏重等。
德下二句，正叹。
上句叹体，成济之广；下句叹用，诸法中最。
①五住，一、三界见惑，二、欲界思惑，三、色界思惑，四、无色界思惑，五、根本无明。
由此五惑，令众生住著生死，故云五住地也。
②三有，欲、色、无色。
三藏法数十三云：六道众生，各随所作善恶之业，即感善恶之报。
因果不亡，故名为有。
③又有解云，钞批云：意明：群是众义，迷是昏倒，累是罪累。
此句是灭恶，亦云拔苦；下句是生善，亦云与乐。
搜玄、会正、简正等，皆约生善、灭恶也。
④即如疏云，疏云：生善之极，勿过受体。
由作法和，便发戒业，量同太虚，共佛齐位也。
灭恶之大，勿高忏重。
若不洗过，生报便堕；由此羯磨拔之，能令九百二十一亿六十千岁阿鼻苦报，欻然清净。
而世尊栖光①既久，遗法被世，可得而闻。
但为陶染②俗风，情流鄙薄。
言成瓦砾，妄参真净之文；行乃尘庸，虚沾在三③之数。
致使教无成办之功，事有纳非之目，并由人法无宗辖④，得失混同归焉。
叙讹中。
初叙正教可闻。
如来灭度，常光随息，故曰栖光。
但下，次明因人讹替。
初六句叙人非：上二句明无志，次二句明无言，下二句明无行。
无此三者，未足称僧，况为师首，辄秉圣法，宁无愧乎！
陶，化也。
俗风谓世事。
由心染世，故情鄙薄。
鄙谓下劣，薄即轻浮。
砾谓砾石，言喻瓦石，不足贵也。
真净文即羯磨。
参即是杂，或约参预秉御，或可增减文句。
在三者，谓君、父、师，是人伦之大本。
君则义重，父则恩重，师即君父之间⑤。
弘明集⑥云君亲之义，在三之训是也。
致下一句，明法非。
事下，明事非。
纳，入也。
并下，推过，还结三非。
虽行众事，莫知得失，故曰混同。
①栖光，会正：佛即息身、智二光。
栖谓迟意也。
尔雅注云：栖，迟，游息也。
资行曰：栖即藏也。
②陶染，陶，广雅云化也。
会正：如物之染色也，盖言像季之流化，染于俗风耳。
颜氏家训·序致篇曰：颇为凡人之所陶染。
③在三，简正云：约三宝为三，谓行尘庸，虚沾在三宝之中一僧宝之数。
④宗辖，会正云：辖者，括轮之物。
淮南子曰：夫车能转千里者，其要在三寸之辖也。
今谓法无宗趣，人阙辖束，则得之与失，混同不分，而归于一矣。
⑤君父之间，师资篇记云：事父唯孝，事君唯忠，兼之者师也。
⑥弘明集，全十四卷，僧祐撰。
故律云：若作①羯磨，不如白法作白，不如羯磨法作羯磨。
如是②渐渐令戒毁坏，以灭正法。
当随顺③文句，勿令增减，违法毗尼。
当如是学。
引证，为三。
初明违法。
如犹依也。
如是下，显过。
僧纲既乱，众别行亏，三宝覆坠，故云令戒等。
当下，劝顺教。
初二句正劝，次句制罪，下句制学。
①若作，已下三句，出律四十四。
如是已下三句，出五七；当随顺已下四句，亦出五七卷。
②如是，律云：若比丘非制而制，是制便断，如是令多人不得利益，作诸苦业，以灭正法。
③当随顺，律云若比丘说相似文句，遮法毗尼，此比丘令多人不得利益，作诸苦业，以灭正法。
若比丘随顺文句，不违法毗尼，如此比丘利益多人，不令作苦业，正法久住。
是故诸比丘，汝等当随顺。
已下如钞。
虽复僧通真伪①，于缘得成前事②；羯磨③亦漏是非，而乖违号为非法。
对显中。
人、法相并。
欲明人犹通伪，法不容非。
初二句明人。
得成前事者，如足数中三、四两门④。
下二句显法。
上句比同，故云亦也。
下句示异。
漏，落也。
①真伪，钞批：清净持戒曰真，十三难、三举、二灭为伪。
②于缘得成前事，钞批：虽净、秽别，若无自言无三根缘，堪足僧数，故云于缘得成前事也。
③羯磨，钞批：羯磨法则不尔，但使落非，不问知与不知，皆是非法。
问：不知秽僧，成法事。
羯磨不知错脱，如何不成耶？
答：僧据自言。
羯磨不尔，冥然落非。
④三、四两门，不足数四位中，第三体非缘是二十三人，第四约缘有碍十一人，故云三、四两门。
今欲克翦浮言，发扬圣教，统辨进否，总识科分。
后有事条，案文准式。
篇意中。
上二句，明刊定是非。
克，削也。
浮言即目凡语。
以古来集法，及世中秉唱，并容加减，故须刊正。
疏云削彼繁芜，增其遗漏是也。
既杂浮言，隐覆圣教，故今剪削，还复显扬故也。
次二句，正示篇意。
上句述文，下句开机。
题云通辨，义见于此。
进否谓如非成败。
科分谓缘法条流。
后二句，劝临事依承。
就中分为二：初明作法具缘；后明立法通局，并曲解羯磨。
初中。
统明羯磨，必有由渐①，且分十门。
具缘中。
标云统明者，以此十缘，该众、别故。
言由渐者，藉缘构造，非顿施故。
①由渐，易·坤卦云：非一朝一夕之故，其所由来者渐。
渐，久也。
一、法不孤起，必有所为，谓称量①前事。
则有三种，即人、法、事也。
人谓受戒、忏悔等，法谓说戒、自恣等，事谓地、衣等。
或具或单，乍离乍合。
必先早陈，是非须定。
初称量中。
此明凡欲行法，不许辄加，先须评议事缘可否，故在初明。
初标示。
则下，列相。
然人、法、事②三，名通能、所③，若准业疏④，二俱称量。
如举一事，须假人成，用何羯磨，为是何事，复在何界。
今此止明事中三耳，慎勿相滥。
地约结界，衣谓摄衣。
言具单者，此约一事容有相兼。
准疏分七：三单如钞；三复有三，一、人法，二、人事，三、法事；具足一句。
言离合者，此约一法被缘多少。
如忏六聚，异篇离忏，同篇多罪离合皆得。
又如受日⑫、受戒，并开多人，可以类说。
必下，正示称量。
①称量，疏四·三：言称量者，若衡斗之增损，识黍絫与圭合也。
记云：衡即是秤，如秤之称，则识黍絫；如斗之量，则识圭合。
②然人、法、事，所被人、法、事三事，各有能、所，且约忏人、能治人等。
③通能、所，疏四·四：即法所加，通名事也，法通能、所，人亦如之。
又疏五·三四页，四缘通评，参阅之。
④若准业疏，能成四缘，所成三事，故云三具。
然举一事，自具四缘，今且称量所被事也。
⑤差比丘问法，如七百结集差智能屏处论法，差比丘是人，问法是法，单白也。
⑥差受自恣，差受自恣五德，白二也。
差是人，受自恣即法也。
⑦离衣、杖囊，并开病缘，老、病等是人，衣及杖囊即事也。
⑧差人行筹，差是人，筹即事，并白二法也。
⑨灭诤说戒，同住多年，彼此交诤，具德和灭，二众欢喜，说不待期，故云灭诤说戒。
律三六，灭诤是事，说戒即法也。
⑩修道自恣，九旬励修，将克忍位，若更他行，众具难得，即增一月也。
修道是事。
自恣，法也。
律三八。
⑪灭诤行筹，差人是人，筹即事，白二法也。
律四七多人语中云应作白：作如是语者，捉不破舍罗云云。
舍罗，此云筹。
济缘云：如是语是法。
者即是人。
筹岂非事？
⑫受日，钞一二·五三：受日者多，同缘受者二人、三人应一时羯磨。
十诵开之。
二、约处以明。
谓自然界中，唯结界一法。
余之羯磨，并作法界。
故僧祇云：非羯磨地，不得行僧事。
二中。
唯明众法，两界各摄①，互不相通。
若论别法，两界通作。
说欲一法，唯局法地。
①两界各摄，谓结界一法，唯局自然，自余众法，唯局法地。
三、集僧方法。
谓敷座、打相，量僧多少，观时制度等。
三中。
列示两事。
下制观量者，即敷座多少，打相短长。
四、僧集差别。
须知用僧进止，简德优劣。
四中①。
差别之言，须通人、处。
文但明人。
人分四位，随事用舍，故云进止。
选取堪能，秉御证正，已外随喜，多少从之，故云优劣。
然须更知处之差别，作法三种，自然六相，各摄分齐，并如前篇。
①四中，进止，犹用舍也。
如受戒，十人僧是进也，举用故；自余三位是止，舍不用故。
秉御等者，释优劣也。
秉御明秉之人，如受戒通十人，或约作羯磨者。
证正者，谓证明勘核，正其是非，是则十人唯优，已外通劣。
业疏云：作法时，十人通练，片有差殊，即须诃说。
岂唯戒师独秉斯教？
有非不识，作业不成。
记云：十师通练则成，有一不识则否。
已外随喜，资行：受戒十师外，随喜人也。
五、和合之相①。
众中上座略和众情，告僧云：诸大德僧等，莫怪此集。
今有某事，须僧同秉。
各愿齐心，共成遂也。
须知默然、诃举之相，如前说。
五中，有二。
初约上座劝勉。
须下，约三业从顺。
如前，即别众中。
①和合之相，注羯磨上云：律云：应来者来，应与欲者与欲来，现前得诃人不诃，是名和合。
反上三，成别众。
今但约来集，明上座劝勉之相，及指略和、别之相也。
六、简众。
云：未受具出。
即随次出，如沙弥别法中。
余有住者，须明足数，不足之相，如前说。
六中，二。
初简小众，尼三同遣。
今人行法，俗士拥住，谓未受具止遣沙弥，白衣无妨。
律崩法坏，于兹甚矣！
余下，简大僧。
指前可知。
七、与欲应和。
须究缘之是非、成不之相。
广如前列。
七中。
文云须究者，语属能秉。
缘是非者，推能与也。
成否相者，勘所受也。
八、正陈本意。
谓作乞辞等。
于中有四：一、顺情为己，多须前乞，如受戒、舍忏等；二、违心立治，及无心领①者，则无乞辞，应作举、忆念②、证正、知法；三、僧创立法，必托界生，则竖标唱相；四、僧所常行，谓说戒等，则行筹告令。
八中。
初标示，略举顺情释之；于下，列示。
初、虽是顺情，未必齐乞，故云多须。
如受日、差人等，并不加乞。
二、立治者，谓七羯磨。
无心领者，疏列十三，七治如上，八、罪处所③，九、颠狂④，十、学家⑤，十一、覆钵⑥，十二、不礼⑦，十三、摈沙弥⑧。
应作举等，正示陈意。
作举谓僧中德人，举罪告僧。
忆念谓指定时、处，令伏首⑨自言。
证正谓能秉勘实。
知法即所犯伏罪，法即是罪。
僧网云证正其罪，得伏方与是也。
三、竖标者，不应在八，疏云：若行事时，竖标第三。
由竖标讫，然后集僧。
今此相从唱相列之。
第四，可解。
①无心领，济缘六·二五云：僧法加被，前无领受心也。
②应作举、忆念，准僧网七·一五云：八、陈意中。
此心违故，须僧证正其罪。
得伏方与。
上座应准遮法，具问能举徒众上下及所举人已，听许举之。
记云：问听，恐虚谬故；和上下者，恐情乖故；问所举者，恐违拒故。
律名求听，求彼听可，然后方举，是谓五德知时合宜。
应召来入众，当前为举。
举已，为作忆念。
记云：忆念者，用时、处、人、罪四种勘核，令忆无拒，为取自言。
应与罪。
记云：的示犯科，令受责罚。
③罪处所，处所者，非一义也。
象力比丘多造罪，初未言告，辄首重；及后举勘，遂转陈轻。
推情，前言应实，故加白四征取本罪，故云罪处所也。
④颠狂，业疏三·一八云：心乱坏神，不守本性，来往违犯，多乖法度。
据内非犯，约外招疑，故以法除，虽在不妨。
后若病愈，得乞为解。
⑤学家，业疏三·一五云：见谛俗士，正信居家，不思乞求，致令损竭。
凡愚睹相，谓施获殃，故静外讥，立制割断。
后既重有，宜崇福会，还须法解，如旧施给。
记云：罗阅城中一家，夫妇俱得见谛，于物无吝，施多贫乏。
世人讥言因施致得。
作法制僧不得往乞。
后富还开。
⑥覆钵，业疏三·二一云：得信居士，轻掉论议，既亏奉敬，便成自损。
若不制约，过益未明。
故作法遮，不许往返，无任受用，如钵之覆，因以为名也。
记云：毗舍离国诸大离奢，受慈地教，言沓婆罗汉侵犯我妇。
佛令作覆钵法，不与往返。
佛言：有十种法，应与覆钵。
具如疏、记。
⑦不礼，业疏三·二一：尼与僧作不礼法者，大僧上位，威重有仪。
轻尔自坠，尼中乱节，致亏下敬。
制遥作法，令自改过，后若耻悔，还解如前。
记曰：轻尔自坠，谓不省位尊，甘从下劣也。
尼中乱节，谓不守威仪，恣为恶行也。
⑧摈沙弥，业疏三·二四云：创入圣法，割爱为先；乃反教迹，说欲非障。
初则理谏，义须开晓；必不受行，宜即摈遣。
记云：即跋难陀二沙弥，共行不净，自谓非障，故令谏谕，违则摈出。
⑨伏首，首，去乎，舒救切，有咎自陈曰首。
九、问其事宗。
云：僧今和合，何所作为？
谓上座及秉法者言之。
九中。
初出问法。
谓下，示问者。
答虽多别，问无异辞。
十、答。
言作某羯磨。
谓必双牒事、法，告僧令知。
不得单题，如云布萨说戒①也。
十中。
上出答相。
某即别事，羯磨是法。
谓下，遮滥。
然复须知总、别两答。
言总答者，如受戒三单白②、一白四，差教授时，总云受戒羯磨，余之三法，并不须问。
舍堕、自恣③，类此可知。
言别答者，四法别提，如云差教授师单白羯磨等。
①布萨说戒，简正云：然布萨说戒，唯是羯磨所被事也。
羯磨是法，应须合云说戒羯磨。
②三单白，差教授师、唤入众、对众问和。
③舍堕、自恣，忏主白和、还衣羯磨，差受自恣人、正自恣白。
上来十门①，总被一切作羯磨者。
若随事明，或具九缘，如结界无与欲也；又如受日差遣，无有乞辞等。
并例准知，广如别法。
结指中。
上三句示通。
若下，拣别。
结界无第七，受差无第八，此存古解，疏中则标有人言。
又云，结净地不唱相，故云等也。
疏云今解，并须具之。
结界无欲，立缘显之②；受差无乞，岂不须告；结净不唱，此不寻文，律云应唱房名，其事极显③等。
又云：对首、心念，亦须具十。
如受衣法：一、五大④上色，义加不成；二、事通两界；三、口召对人；四、约界明集，有则对首，无则心念；五、前对⑤相可；六、痴钝非数；七、取欲非法；八、执衣言议⑥；九、敕前审谛；十、答问可者。
又如众法心念，且举说戒：一、商度时节，二、审诸界相，三、作法挝击，四、约处无人，五、观其和别⑦，六、自量是非，七、独集非欲，八、具理筹水，九、激动说缘⑧，十、如缘作业。
此且略引，广在彼文⑨。
下指别法，应是随机羯磨。
①上来十门，相摄四缘，业疏五·三云：第三、四、五、六、七五缘，并摄在僧；九、十两缘，并摄在法；初及第八，通摄事收；第二托处，唯局两界。
第三，集僧方法，第四，僧集差别，第五，应法和合，第六，简众是非，第七，说欲清净，即是人也。
第九，问事端绪，第十，答所成法，即是法也。
第一，称量前事，第八，正陈本意，是乃事也。
第二法起托处，正是界也。
②立缘显之，据资行云：问：结界无欲，如何立缘？
答：有二义：一云，虽正不问，至第八正心观量，知无欲，是即立缘也；二云，虽知无欲为具缘，至第八应问言不来诸比丘说欲及清净？
，答云此中无说欲及清净者。
③极显，业疏五·三一云：若不先陈，何由结法？
故须具十，乃镜是非。
岂唯众法须此十缘？
④五大，五大色也，以青、黄、赤、白、黑染之也。
上色，即五间及锦绮等。
⑤前对，业疏记五·三二云：谓许与对首，即和合。
⑥执衣言议，业疏记又云：谓能受人有所白也。
敕前审谛，嘱彼对证也。
答问可者，所对许也。
⑦观其和别，业疏记：界中无人即和，有人成别。
⑧激动说缘，业疏记：即具仪敛念，有如问事。
如缘作业，谓将作未作，审虑如缘，即同答问。
⑨广在彼文，济缘五·三二云：众法心念可尔，但心念法，如何具十？
如晨朝六念，初、二同前，三、自至像前，四、知惟独秉，五、三业无乖，六、七可知，八、审知日月、身康羸等，九、十亦同。
随义意裁，无不通说。
二、明立法通局者。
于中分二：初、明相摄分齐，二、别举成坏。
次立法中。
标云通局者，法、事、人、处，四种是通，随一一中，各有别相，如后可见。
又初科，言分齐者，每一位中，各有条例，不容相滥。
且如法中，三种、八种，差互不成，余三亦尔。
就初总明，一切羯磨必须具四法：一、法，二、事，三、人，四、界。
第一，明法有三种：一、心念法，二、对首法，三、众僧法。
且列三位。
言三名者。
心念法者，事是微小；或界无人，虽是众法，及以对首①，亦听独秉，令自行成，无犯戒事。
发心念境，口自传情，非谓不言而办前事。
毗尼母②云：必须口言。
若说不明了，作法不成。
心念中，初示位。
事微小者，即本位也。
众法、对首，兼开法也。
行成、无犯，出开意也。
发下，释名。
初正释。
境，即所为事。
发心是意，传情即口，必兼身仪，三种备足，方成羯磨。
非下，遮滥。
恐有迷名，不加口说，引证明委，成否可知。
据论，作业非三不成，但由独秉多不专诚，故偏从意以立名耳。
然心念多途。
如衣食房舍随时作念，律中所制常尔一心③，此同观行，不必口言也。
①及以对首，但对有三十余法，通心念者但七：安居、说净、受药、受日、受衣、舍衣、受钵也。
②毗尼母，卷八云：阿兰若比丘，独在一处，僧布萨日，心念口言：众僧今日布萨，我亦布萨。
是名一相应法。
若说已下，出第三卷。
③常尔一心，律五三：若在昼日，若行若坐，常尔一心，念除诸盖。
初夜、中夜、后夜，亦复如是。
言对首者。
谓非心念之缘，及界无僧，并令对首。
此通二三人或至四人，如下说也。
谓各共面对，同秉法也。
对首中。
非心念者，示本法也。
无僧对首，明开法也。
此下，明人数。
三人者，但对唯悔中品兰，以制小众故。
众法对首，通三可知。
四人，唯自恣及忏舍堕，至后还衣，复归众法。
谓下，示名义。
面对者，面即是头，故云对首。
言众法者。
四人已上，秉于羯磨。
此是僧之所秉，故云众法。
众法中。
上明法位①。
所秉有三，不参别法。
所以然者？
上得通下，下不兼上，是以对首通一，众法兼二②。
余如次科。
此下，示名。
①上明法位，心念中但云示位，对首中云示本位，今云明法位，并皆同例也。
济览云：众法人位也。
②众法兼二，资行：众法无人，通对、念二法。
二法，云兼二。
上略明相。
今曲枝分，则有八种。
次曲分中。
初科。
曲谓委悉，枝即从本开张。
疏分九品①，下为略点。
①疏分九品，卷二·二七：言条法中：略分为三，谓心念、对首、羯磨；广为九位。
对首分三：一、但对首，二、众法对首，三、小众对首。
初就心念有三：一、但心念法，二、对首心念，三、众法心念。
言但心念者。
唯得自说，有人亦成。
数列三种：谓忏轻吉罗、说戒座上发露①及六念也。
但心念中。
但，犹独也。
若据本法，止名心念。
由通后二，加但简之。
文中，初示但义。
数下，列相，可知。
①发露，注羯磨下一：律本，为在座上，忽忆本罪，向比座说之，举众闹乱。
佛令发露，心念：我某甲犯某罪，为逼说戒，恐闹乱众故，待竟当忏悔。
三说。
疑罪准此。
二、对首心念①。
谓本是对首之法，由界无人，佛开心念。
且列七种：四分中有安居；十诵②有说净、受药、受七日；五分有受持三衣，及舍三衣；善见受持钵也。
对首念中。
初叙本制开，兼释名义。
对首本制，心念后开，本末双标，法无混滥。
下皆同此。
且下，列相。
并须时要，顺教摄持，可入开限，如文可见。
善见受钵，准应兼舍。
①对首心念，资行：问：坐具受舍不入数耶？
行护同钵，准义可入数欤。
②十诵，说净，第五，长衣戒中。
受药，二六；受七日，二四，安居法中。
五分，二七，杂法中。
三、众法心念。
谓本是僧秉，亦界无人，故开心念。
四分，说戒、自恣；外部，受僧得施及亡人衣。
众法念中。
科约同前①。
外部，即十诵。
①科约同前，应云：初叙本制开，兼释名义。
众法本制，心念后开，本末双标，法无混乱。
四下，列相。
并须时要，须教摄持，可入开限。
外部，即十诵。
二、对首法中有二：一、但对首法，二、众法对首。
初中。
以是别法，不开僧用，界虽成众，亦自得成。
总依诸部有二十九：受三衣及舍，受钵及舍，受尼师坛及舍，受百一供身具及舍；舍请，舍戒；受依止法；衣说净，钵说净，药说净，受药；受七日；安居；与欲；忏波逸提，忏轻偷兰，忏提舍尼，忏重吉罗，发露他重罪及自发露①六聚；僧残中白舍行法②、白行行法、白僧残诸行法③，白入聚落，尼白入僧寺，尼请教授；作余食法。
且论略尔。
但对首中。
初示名义。
总下，列法相。
依诸部者，言通本异。
前受舍等，并出异宗，其余多是本部。
文中杂列，今束为五：内外资缘法共十二，悔犯法六，白告法六，制法有二，杂开有五。
已上共三十一法，而云二十九者，后二属尼故。
所以列者，对僧作故；在数外者，局尼众故。
且论略者，示不尽故。
此须料简，与疏相违：一、列数不同，彼云二十八，即合白僧残法，入白行法中，以同是白行故；二、分品异④，彼明九品⑤，即摘中兰独为中上，以定须小众三人问边⑥故；三、离合异，此中三十、九十同在但对，彼离三十为众法对首。
①自发露，大德忆念！
我比丘某甲犯某罪，今向大德发露，后如法忏悔。
又疑罪发露法：大德忆念！
我比丘某甲，于某犯生疑，今向大德发露，须后无疑，如法忏悔。
②白舍行法，资行云：受他请，与人授戒，对首舍此行，名白舍僧残。
又彼缘竟还白行，名白行行法。
③白僧残诸行法，资行曰：蒙覆藏羯磨已，欲行时云：我某甲从今日行，白大德僧，我行覆藏。
又见清净比丘白之，又布萨时白僧等也。
④分品异，资行云：以众法、对首、心念，为上、中、下三品。
三品各分上、中、下三法。
谓上品众法三品者：上品白四，中品白二，下品单白。
二、中品对首三品者，谓上品小众对首、中品众法对首、下品但对首。
三、下品心念三品者：上品众法心念，中品对首心念，下品但心念。
今中品对首三品中，上品小众对首，故云独为中上。
业疏一·二七云：对首之中，亦应三品：如持衣、说净，名中下事；如忏舍堕，是为中中；若忏偷兰，众多对首，得为中上。
济缘云：初、明心念，但念为下下，对念为下中，众念为下上；二、明众法，单白为上下，白二为上中，白四为上上。
又准记，兰三品中：上即众法；中为小众，今之中上是也；下但对首，即今中下是也。
⑤彼明九品，卷二·二七云：广为九品。
心念分三：一、但心念，二、对首心念，三、众法心念。
对首分三：一、但对首法，二、众法对首法，三、小众对首。
羯磨分三：一、单白，二、白二，三、白四。
⑥三人问边，即是四人也，十诵云中偷兰对界外四人是也。
若舍堕四人，归众法对首。
例中兰四人，名小众对首。
归但对首，例非本位，是众法故。
二、众法对首。
同前众法心念中。
众法对中。
指同心念，但出四法。
随机羯磨更加舍堕，则有五种。
次、明众法有三：一者，单白。
事或轻小，或常所行，或是严制。
一说告僧，便成法事。
众法中。
单白为二：初、示法；二、显名。
下二，分文同此。
初列三句以明省要，总括三十九法。
事轻小有十。
①二十七舍堕受忏，业疏三·五：二十七受忏法者，计余三十，但以二宝、绵衣，舍既非僧，因不明忏，故阙此三。
余有白者，舍既在僧，因即忏罪，须白告量。
诸白例通，故不更举也。
记云：二宝舍对俗人，乞绵制令斩坏，不对僧舍，因略忏法，故缺三白。
②行钵，业疏三·五：一钵支身，足堪助道；乃广乞求，妨业招讥。
好者夺留，恶者转换，若不白告，无由得知。
记云：此行钵白，即取所乞下钵，从上座行，易取恶者，与之令持。
五德行时，须白告众。
得恶钵已，复作白二，制令爱护。
③剃发，律三四：时诸比丘辄度人故，众僧不知，佛言欲寺中剃发，当白一切僧等。
④十戒，律三四，即法同沙弥也。
⑤具戒前三，谓差教授、唤入众、对众问难。
⑥受德衣、舍德衣，迦絺那衣犍度四十三。
舍德衣，同。
⑦非时和，业疏三·六：非时和者，同住多年，更求短缺，此彼交诤，遂成坚固。
具德和灭，不定常期，两众一心，作法通解，故曰也。
拘睒弥犍度四三。
常行有十一。
①说戒有四，常和，即半月常行单白，如戒本中。
又律三五。
②灭诤，谓因上非时和，二众欢喜，不得待期，非时说戒是也。
律四三。
③一增，外界斗诤，不自销殄，反来清众，尘染何疑？
纵与同法，本心未歇。
故且白停，至后半月，待今和去也。
④二增，凶恶不忍，稽往清众，纵有举判，恐增斗乱故更停，又延半月。
问：无第三增耶？
答：律令强和合说戒，恐废众法故。
自恣亦尔。
⑤自恣有五，常和，常自恣也。
律三七。
⑥难事略，业疏三·六：僧正作法，难缘忽生，若犹广说，恼乱僧众。
德人进否，作白告知，一时两对，彼此陈露。
事有三略，谓一说、再说、广说，无非对白，用显略缘。
律三八。
⑦延日，即修道增自恣也，为修道更延一月。
律三八。
⑧一增、二增，业疏三·七：外界斗诤，不自销殄，反来清众故且白停，至黑月末。
是一增也。
又三·八：凶恶不忍，本界未和，故来异住已来不首，即是无惭。
故抑且停，更尽后夏也。
是二增也。
记：后夏，即八月半。
问：后夏若来，为更增不？
答：律令强和合自恣，谓恐废众法，强与和合。
⑨僧忏悔，律三六，注羯磨下八云：佛言：若僧集说戒，尽犯罪者，不得说戒，不得闻戒，不得向犯者忏悔，犯者不得受他忏悔。
彼比丘应作白已，当忏悔。
应作如是白言：大德僧听！
疏一九·二五：有犯不得说戒等，既有此四制，义从开文，作白同忏，不须更忏。
如草覆白，罪诤同灭故作此白。
一切偷兰已下诸篇罪，同犯、不同犯皆除也。
上二篇罪，须僧别法，故非所论。
⑩僧发露，注羯磨：佛言：若说戒时，一切僧于罪有疑者，应作白发露已闻戒。
本罪识已，忏之。
严制有十八余语，触恼①；灭诤中五，简智人②、遣不诵戒、不学律人③、遣舍正义④、草覆地⑤；五百结集中六白⑥；七百结集中五白⑦。
行筹白⑧不入数，示不尽⑨故。
①余语、触恼，即单提十二身口绮戒也。
余语者，济缘三·五云：阐陀犯罪，众僧问之，乃云汝向谁说？
为论何等事？
等，名为余语。
未白犯吉，白已违堕。
触恼者，应来不来，应坐不坐，与余语，俱单白诃之。
记三·六云：阐陀因前制故，以身恼僧，唤来不来，应语不语等，名为触恼。
②灭诤中五，简智人，业疏三·九云：将评言诤，必是义理是非。
若阙智人，难为刊定。
故单白简取智人也。
记云：七灭诤用多人语殄诤之法，须作一白，简集有智，屏处评已，对众和灭。
③遣不诵戒、不学律人，业疏三·九：断事令不诵戒、律者出二法。
戒者正行，毗尼正教，要由斯二，人法方具。
今阙处众，出言无本，内行又乖，虽施岂用？
故俱唱遣。
④遣舍正义，业疏三·九：虽具上二，文义浮杂，伪辨乱正，终非顺理，故同前遣。
记：虽诵戒、律，所见邪僻，亦须除简。
⑤草覆地，业疏三·一：两朋交诤，互是瑕疵，穷勘根源，烦情叵歇。
事须猗靡，不说是非；素无重愆二众各揽归负，面地相愧，犹如草覆，各陈此白，罪诤俱销。
记：如草掩泥，从喻为目。
⑥五百结集中六白，疏三·一：一、差往王舍城结集法，谓迦叶欲集法藏，登须弥山，打大犍槌，凡圣云集，迦叶白往王舍城是也；二者，论法，谓迦叶白告结集本意也；三、问优波离法，谓集律时，迦叶白问波离也；四、优波离答法，波离白答迦叶也；五、问阿难法，集经时，亦迦叶白问阿难也；六、阿难答法，即白答也。
登须弥者，大论意也。
依律本，似在入涅槃处。
本律五四。
⑦七百结集中五白，一、差比丘论法白，谓佛灭后百年，跋阇比丘擅行十事非法，七百比丘共集，重集法藏是也。
二、差人论法白，是先差具德，屏处令评邪正也。
三、正论法毗尼白，谓屏论已定，三量无疑，故对众正论，又先白告众也。
四、问上座白。
上座者，一切去比丘阎浮高腊，百六十夏。
尊者离婆多白问一切去。
俱阿难弟子也。
五、上座答白。
本律五四。
⑧行筹白，业疏三·一二：计后对众行筹刊正，应须先白。
文略不出。
⑨示不尽，济缘三·一三云：后略中，理有文无，示不尽故。
二者，白二。
由事参涉，义须通和。
一白牒事告知，一羯磨量处可否，便办前务。
通白及羯磨，故云白二。
白二中。
总五十七种。
如差、结等，事非一致，故云参涉。
望前为重，对后犹轻。
从僧乞得，有七。
僧制法，十一。
①二房为二，有主、无主处分，如随戒中。
②离衣，有病，衣重，开离一衣。
③六年卧具，限内有缘，事须乞法。
④畜众，时诸比丘辄度人，不能教授故，彼种种非法也。
当视察此人堪否与之。
⑤受日，过七日法也。
⑥杖络囊，即众学第九五所制，老病羸顿，白二开之。
⑦试外道，时外道与舍利弗论议，不如，后成跋难陀弟子，问师义，不能答，彼还入外道。
佛听四月住陶练。
⑧狂痴及解，据内非犯，约外招疑，故加法得无妨。
病愈得解。
⑨不往学家及解，见谛居家，供费引谤，白二制断往受。
后若还富，得解受乞。
⑩分僧物，济缘三·一九：僧得施，即十方现前物。
⑪赏看病、分亡物，并如二衣篇。
⑫付德衣，差五德，付令持奉，差法见次科，此则付衣法。
⑬持房与道俗修治二法，疏三·二一：五十一、二，持故房与道俗治法。
僧房朽坏，多用人工，事须和付。
仍以情许，停止量时，故有二也。
济缘：检律无文，应是义具。
差遣十四。
①分卧具，济缘三·一三：以僧物分与别房，事须五德，故白差之。
②说粗罪，调达破僧，立邪化时，教阇王作逆。
若不早告，滥染佛法，故差身子往告诸白衣。
③往教尼五德，须具十德，克教授尼，假众差往，道风易扇。
④守藏，僧物通属，相倚不收，致有损失，即差人令守。
⑤守德衣，差具五德人，令守德衣。
⑥忏白衣，因善法比丘讥骂怀信质多居士，佛令罚已往彼忏谢，须人通意，故差具八德之阿难同往。
即四羯磨中，遮不至白衣家法也。
⑦行筹人，即断言诤，取多人语行筹，有三种格量，五德检勘，故差具德任之。
⑧料理房，注羯磨曰差比丘料理房法，谓为令僧房相续，故差修补之。
⑨告覆钵，注羯磨云差使告覆钵家法，谓得信居士轻议亏敬，为令自改，作法遮往返。
彼无任受用，如钵之覆。
是则次科与覆钵法。
然僧自作法，彼未曾知，无由改悔，故差人令告，是名告覆钵。
⑩分粥食等，济缘云房舍法中，但云分粥、分小食等。
应差五德者分之，即不爱、恚、怖、痴，知可分不可分也。
理非漫差，必有和法等。
⑪尼中求教授，谓于说戒日，尼僧白二差一尼，与伴俱造僧寺请教授。
⑫往自恣，注羯磨：佛言：比丘尼夏安居竟，听差一比丘尼，为尼僧故，往大僧中说自恣。
⑬遣信受戒，谓法预尼，既有绝貌，价值半国，出必有梵难，故差人为受，后传相受。
结解十九。
忏治有六。
①大界并解，谓人法二同也。
②二同界，法食二同也。
③一同界，法同食别也。
④三小并三解，受戒、说戒、自恣三小界也。
⑤戒堂并解，说戒堂也，是本制；大界，后开也。
⑥摄衣并解、净地并解，戒场，可知。
⑦结食同，谓食同法别。
⑧结库藏，济缘三·一八：谓依大界别结库藏。
⑨二十七还衣，如上，亦除二宝及蚕绵也。
上单白中受忏法，今即还衣也。
⑩护钵，如上行钵中云，乞钵忏法有四：一、舍钵受忏单白，二、行钵单白，此二归上单白中；三、还钵，此摄今二十七还衣中；四、护钵，即此也。
业疏三·一四：乞多夺留，下换还主，恐设瞋忿，作法罚之，用旧持新，始终监护也。
⑪与覆钵及解，如上告覆钵中明。
及解，若彼信士改悔，僧即作法，解覆钵法也。
⑫尼中与僧作不礼及解，疏三·二一：大僧上位，威重有仪，轻尔自坠，尼中乱节，致亏下敬。
制遥作法，令自改过，后若耻悔，还解如前。
此谓尼护八敬，不得不礼，故佛开作法不敬。
不可亦对尊仪面逼陵故，遥得加法，待彼改悔还解，敬礼如故。
三者，白四。
受戒、忏重、治举、诃谏，事通大小，情容乖舛，自非一白告知，三法量可，焉能辨得？
以三羯磨通前单白，故云白四。
白四，三十八。
通大小者，大如受具、忏残等，小即谏、习近住等。
情乖舛者，谓治罚、灭诤等。
谏法十三。
①僧残中四谏，破僧、助破僧、污家、拒僧也。
如随戒篇中。
②九十中恶邪、谏摈沙弥二法，恶邪者，单提六十八恶见违谏戒缘也。
摈沙弥者，第七十随摈沙弥缘也。
③尼中随举尼，尼八事中，第八戒也。
律因阐陀犯罪，僧为作举羯磨摈出，有尼往返承事，故请尼谏诃也。
④习近住，已下四，尼十七残中后四戒也。
尼有八谏，初四谏同僧。
习近住者，律因二尼常相亲近，共作恶行，故尼僧谏也。
⑤劝习近住，即六群尼，劝前二尼言：众僧恚故，令汝别住，汝等莫别住，当自共住。
⑥瞋舍三宝，六群尼以小事不喜，便云我舍佛法僧，更有余沙门、婆罗门，自可依彼修梵行等。
若不设谏，女族无晓，故白四谏之也。
⑦发诤，济缘三·二五：尼发四诤，同僧犯提。
此由僧谏，违谏犯残。
⑧近习居士子，尼单提第一百一戒，戒本云若比丘尼亲近居士、居士儿，共住，作不随须行等。
受法有二，治罚十四③，忏法五，灭诤四。
①具戒，僧、尼羯磨通收，疏三·二六：有别立为二部羯磨，本法有无，各其志也。
今以文相大同，故不别显。
②尼式叉，与学戒白四也。
③七治并七解，诃责、摈出、依止、遮不至白衣家四种羯磨，及不见、不忏、恶见三举也。
具如僧网篇。
又四羯磨出本律第四四，三举出第四五。
④僧残有四，覆藏、本日治、摩那埵、出罪，如忏篇中。
又出律四。
⑤学悔，如忏篇中。
⑥忆念，沓婆为僧知事，慈地以瞋，以淫事谤。
诸比丘言：汝犯重罪耶？
答曰：我梦中尚未怀有如是事。
诸比丘故诘问不止，佛言：为沓婆，应与忆念毗尼。
戒疏云：与法证明忆记无犯也。
无著罗汉方行此法，自余下凡不可依据，不合行也。
律四七·一。
⑦不痴，痴即颠狂心乱，今狂病差，故云不痴。
谓病时造罪，差后不犯，然非无疑，故僧作法，证黠不作，故云不痴毗尼。
难提缘起，如含注戒本下一八，律四七。
⑧罪处所，象力释子论议，因外道切问，前后相违，僧中复问亦尔。
业疏三·二九：初未言告，便引重罪，及至勘刻，遂转引轻。
审其实情，前言应是，故加治法，征取本愆，故曰也。
处所者，不一义也。
彼发言前后不同，罪状非一故也。
⑨及解，含注戒本：应白四治取本罪，夺三十五事。
若伏首本罪者，应白四羯磨，如法为解。
律四七。
若就缘约相，都合一百三十四羯磨。
略言如此，更张犹有。
单白有三十九，白二有五十七，白四有三十八。
若通前二，则百八十四法。
总结中。
初正结众法。
约法止三，随事多别，故云就缘。
若下，兼结别法。
应知三位八品，从法而论；百八十四，随事彰数。
准此别法应有五十，然前止有四十七①，心念十四，对首三十三，兼尼二法，则四十九。
疑此且举全数②，来学寻之。
①四十七，心念十四：但心念三，对念七，众念四。
对首三十三：但对二十九，众对四。
兼尼二法：尼入僧寺、尼请教授，此二但对法。
②疑此且举全数，湛堂：予从师尝闻此篇，阅至此，为之疑怪，因窃味全篇，以定其数。
别法定有五十，盖以众法对首，加舍堕忏，则于对首有三十四法也。
然记料简钞、疏异中，立难同异，曰钞三十九十同在但对，疏离三十为众法对首。
今见结数文，则曰单白有三十九，是知今钞，亦摄舍忏于众法。
下示非相中，列舍忏在单白，则三十为众法也，明矣。
已是众法，理当通众法对首故。
前明对首中：及界无僧，并令对首，此通二人、三人或至四人。
记解云：四人唯自恣及忏舍堕。
由此而知，记主亦属舍忏于众法以判钞。
而其所谓离合异别法有四十九者，未详何意？
明律师试为一判。
济览案：非也，众对中无舍忏故，而云单白三十九者，下通释见之。
问：耳闻百一羯磨，今列不同者？
答：此乃总标①，非定如数。
亦可引用十诵，彼则定有百一。
释疑中。
耳闻者，此由世传，颇乖前数，故举以为问。
答中，初顺问释。
谓百是总数，随事皆一羯磨被之，例如百一供身之义，故云总标等也。
亦下，违问释。
见今藏中有题大沙门百一羯磨，即出十诵。
疏云：若据伽论，恰列百一，故彼列名：单白，二十四；白二，四十七；白四，三十。
古人诵他异部，自略本宗。
①此乃总标，济缘云：百是所被事，一即能被法。
事无限量，举百总之；法皆通被，举一以贯之。
上明摄法分齐，即须明非相。
但钞意为始学人，本令文显而易见故，不事义章，一一分对进否。
必欲通明，须看义钞。
指非相中。
初科。
上二句示须意者。
上明分齐，准用皆如，必有差违，成否莫辨，义当于此委示非相。
但下，明略意。
进否即成不成。
必下，指广，彼文亦亡。
事、义两钞撰述来意，序中略明①，请详此文，方知不谬。
问：此既略之，何以下文委列七非？
答：此指律中文七非耳。
羯磨委列。
疏中略举，犹张四门②。
古来解释，科约滋广，今符钞意，亦所不引。
直尔列名：一、非法非毗尼③羯磨，二、非法别众④羯磨，三、非法和合羯磨，四、如法别众羯磨，五、法相似别众⑤羯磨，六、法相似和合羯磨，七、诃不止⑥羯磨。
①序中略明，记云此明行事彼演义章所以义钞题云拾毗尼义等。
②张四门，一、列数释名体，二、分总别，三、体有无，四、摄非相。
③非法非毗尼，济缘六·四：非法约事乖，非毗尼据违教。
随机羯磨上七：谓一人举一人，乃至僧举僧；一白、众多白，一羯磨、众多羯磨；单白、白二、白四羯磨，交络互作；若有病无药，有药无病，有事有法，施不相当。
毗尼母云：若说羯磨，言不明了。
如是等人、法、事相，并初非所摄。
④非法别众，羯磨上七：白此事，为彼事作羯磨，名为非法。
应来者不来，应与欲者不与欲来，现前得诃人诃者，是名别众。
⑤法相似别众，羯磨上七：谓先作羯磨，后作白，名法相似。
别众同前。
⑥诃不止，羯磨上七：谓如法羯磨，须僧同秉。
今得诃人诃，若住，应法；违诃不止，即名非法。
今直论是非。
谓上三法，离则八种，具明别相。
若一事差互，不应八条，并入非中，不成羯磨。
若欲通知，细寻此门①，上下横括，庶无差贰。
略示中，二。
初正示是非。
谓下三句，明是。
别相，即法所摄事。
若下四句，明非。
如但心念，止齐三事②，若加余事，即是非摄。
乃至白四唯被三十八事，若加说、恣、差、结等事，即名非法。
如是八位，例之可知。
此谓约法加事，交互彰非，欲使初学，略识其相。
若欲下，指义七非。
言通知者，上文但明③法非，未显下三皆有非故。
此门者，总指相摄一科。
上下，即前后四位。
各有非相，随位总收，故云横括，即如下科单复为句，其相可见。
庶，望也。
贰，异也。
①此门，通释：此门者，可广指立法通局一门，以摄后义立七非故。
若言指相摄一科者，则剩义七非，故记释未详。
或记意于上下之言，摄前后二科欤？
上者，指前相摄科；下者，指后成坏科故。
济览：末详，上指法交互，下指事、人、界非，故今此门者，相摄一科也。
②三事，忏轻吉、说戒座上发露及六念。
③上文但明，上文者，但是今一科中若欲已上，文意云：文云若一事差互，不应八条，并入非中，不成羯磨等者，但明法非，而未明事、人、界三皆有非。
若欲通下三知之，须细寻此相摄一门，上下横括也。
问：别人之法，何名羯磨？
答：四分三语中，及白衣说法中，言：是羯磨。
十诵①对首、心念分衣，佛言：是名羯磨。
释别号中。
古执羯磨名局众法，故须决之。
答中，本宗二文。
初出受法。
已兴白四，即断三语。
舍利弗②问云：三语受戒，是善作羯磨否？
佛言：是善作羯磨。
自制已后，不名受具足。
及下，即说戒中。
彼因③六群说戒日与诸白衣言语问讯，作羯磨、说戒、说法。
佛言：此是上座应作。
以三语、五戒两并对人，且证对首。
下引十诵双证二法。
彼明疑问，佛为决之。
羯磨下，续云：后来比丘不与分。
①十诵，二八云：憍萨罗中一住处，一比丘住，是中僧得布施，现前僧应分物。
我一人非僧，是衣物应云何受？
佛言：一比丘一处住，诸人为僧故布施诸衣，现前僧应分物。
是比丘得此衣，应心生口言：是衣物是僧所得，应分物应属我，我护，我受，我用。
如是作，是名得羯磨。
若余比丘来，不得强索。
②舍利弗，本律三五：复问：三语受具足戒，是受具足戒否？
佛言：是受具足戒。
所受具足戒者，是善受否？
佛言：是善受。
作羯磨者，是善作羯磨否？
佛言。
③彼因，律三五，说法下，彼云：尔时诸比丘以此事往白佛。
二、就事明者。
谓羯磨所被①之事。
更不重明，即辨非者。
第二，明事。
有三：一、情事，二、非情事，三、二合事。
百八十四，此三摄尽。
标指中，由前八法各出别相②，故云不重。
①羯磨所被，钞批曰：如前总列一百八十四法，应须更列一百八十四事；由前法竟，不更重明所被事也，直显非耳。
②别相，上记云：别相者，法所摄事。
所被事中，通情、非情。
并令前境是实，片无错涉，皆成法事；若一缘有差，悉并不成。
正辨中。
初科，为二。
初示体相。
文标二事，二合在中。
并下，明是非。
以人、法及界，各局自分，事涉多种，非相不一，故云一缘等。
且如受戒，遮难、衣资、发心、陈乞。
又如治举，穷勘三根，作举、忆念。
如是求之。
何者是也？
别示，征中。
也，合作耶。
如人法中①不覆藏者，与覆藏羯磨，不善，非法，不成，此谓无事有法。
如瞻波②中应与作诃责，乃作摈出，此谓有药有病，施不相当，佛判不成。
情事中。
初科，引文有二。
初引人法者。
彼因比丘犯二僧残，二俱覆藏，忆一罪，不忆一罪，僧与二罪覆藏法，忆者甚善，不忆则非，为知法客比丘所诃，文如钞引。
彼又云：僧作突吉罗忏。
此下，显非。
次引瞻波文。
彼明波离问佛③，今引问词。
佛言此不如法，故下云佛判也。
此下，判非。
①人法中，四五云：彼比丘所忆罪，与覆藏羯磨，善；彼不忆罪，与覆藏羯磨，不善，非法，不成。
简正云：此人犍度中客比丘诃文也。
彼云：汝曹善听。
若比丘犯二僧残，二俱覆藏，俱作覆心，未经明相，忆一罪不忆一罪。
彼比丘俱从僧乞覆藏羯磨，僧遂与彼二罪覆藏羯磨。
彼行覆藏时，为客三藏问知已，诃言：汝忆者，与覆，善；不忆者，不成，应与摩那埵。
众僧不善教，无事与法，得吉。
即无病设药，非也。
②瞻波，律四四摈出之下，彼云：如法如毗尼羯磨不？
③波离问佛，彼云尔时优波离从座起，乃至白佛言：应作诃责羯磨，乃与作摈羯磨，如法如毗尼羯磨不？
佛语优波离：此不如法羯磨。
佛言不应与作诃责乃作摈羯磨，乃至草覆地，非法非毗尼羯磨，不应尔。
故知事者，必须据实，方称圣教。
且约一事，余者例之。
如实犯罪，自言不犯；实不犯，自言犯等，并名非法。
若实言实，方为相称。
而彼自言还臣所为之事，若泛臣余罪，不为自言。
结意中，二。
初、结前标示。
一事，即治罚。
自余受、忏等事，并可准之。
如下，二、举事正明。
先出非相。
若下，明如法。
而下，于如中复简。
臣谓伏首。
以罪有种、相①不同，种中造作各异。
如摩触犯残，首言实②犯，然非本时③之事，与举相违，不合加法。
世传④结界须解妨疑，立义云：纵非曾结，且徒施一法。
请观此文，圣法被事，可虚谬耶？
①种、相，有名、种、相三别，名谓同篇通号，种乃重四，残十三等，相谓成犯数目，具如忏篇。
②首言实，资行：比丘举罪，正问犯人，自言同摩触事。
③然非本时，资行：不答本举罪时事，答余时事，异所对故。
④世传，结界篇记云：昔人有作行事策者，云：凡欲结界，恐往世曾结，必须先解。
后世相承，名解妨疑，不问空有水陆，曾结、不结，例皆先解。
弊风罔世，三百余年。
非情事中，二房羯磨，妨难不成。
离衣、杖等，必须两具。
非情中。
且举处分。
说恣、结解等，例须勘核。
离衣、杖等，即二合事。
离衣缘病，不堪持行；杖因老病，用扶羸顿①。
离衣须人病、衣重，乞杖则老而兼病。
有一不成，故云两具。
①羸顿，战国策云：甲兵顿。
注：顿，言劳弊。
此并律之诚文，临事无忘失矣。
结诰。
可知。
三、对人明者。
亦有三人。
第三，明人，有七。
一至二十，四僧三别。
初、辨僧者。
僧中有四，如前所说。
唯秉羯磨。
界中有人，并须尽集。
若不来者，便成别众。
如足数中。
但得御于众法，已外对首、心念法之与事，决定不得。
僧中。
初示位，即指集僧。
唯下，明当局。
但下，简非分。
二三人中，具立二法。
若作众法对首，两界无僧，尽集作之。
若数满四，则不成就，更须改法。
若作对首之法，两人各作，不相妨碍。
必有边人①，有须问者：若三十舍忏，须问边人②；九十单堕，但对即得。
亦有通须问者：谓同覆处、露地寻内，故须问之；必在外、有障，亦不在通问。
若持衣、说净，不论通别。
若是心念，一向非分。
必有其事，随缘作之。
二三人中三，初明当法。
上二句总标。
若下，别释。
初明开法。
满四不成者，且约多分，自恣则成。
若作下，次示本位。
初正示。
必下，料简问边。
初明忏提须问。
但约必与不必，以分三十、九十，此犹循昔。
若准疏意③，舍堕落前众法对中。
九十单对，不必须问。
中兰④定问，两人不成。
若持下，简余法不须。
若是下，简非分。
必下，劝依。
①必有边人，是顺古义，谓忏三十必须问边人。
然无边人，亦不须问，故云必有等。
记云约必与不必。
资行：古忏舍堕，但众多、但对，无众法对首，故云尔也。
九十但对，三十舍堕约人有，不须必问。
故云循昔。
②问边人，随机羯磨下二九：四人已下对首法，二长老！
若长老听我受某甲比丘忏悔者，我当受。
可尔。
方告忏罪者可尔。
还衣对二人亦尔。
钞批云：据忏主受他请时，须问边人，非是正忏罪时也。
③若准疏意，业疏一·二五云：如忏舍等事，下凡累障，动与持违，衣、药之间，谁能清净？
必有违犯，要假僧除，时缘或乖，减众亦许。
仍从本位，故曰众法对首。
问：依本宗舍堕中，并皆说受忏单白，故本是众法，若界无人时，对众多人乃至对一人通得。
故后忏悔篇舍堕悔法，明僧人法、众多人法、对首法三阶。
准知，可同疏众法对首，何故此篇为但对首耶？
答：恭察钞主意，即谓若论舍财，本是僧法，界无人时，方开对首舍，云不得别众舍故。
若论悔根本堕罪，但对一人悔之，与九十同但对也。
然律明受忏单白者，本是因财舍，即席在僧中悔，故有忏主和白。
必若在别席后时悔之，对一人悔之并成，虽界有人，非别众也。
是同昔解耳。
若依业疏，准僧祇等，舍财、悔罪本是僧法，俱不得别众。
虽与九十同堕罪，三十本因财事，情过重故，别制僧中悔。
又如上兰，虽正悔时对一人，制必在僧中乞请，故名僧忏。
彼虽无舍财，亦集僧对一人悔。
准彼，今舍堕忏罪，非但对，验矣。
④中兰，破羯磨、盗三钱、有衣无衣相触。
若依忏悔篇，通至四人，并名小众。
初、请忏主；二、受忏者问边人取和，诸大德！
若大德听我受某甲比丘忏悔者，我当受，答云尔；三、说罪名、种、相；四、正舍罪；五、诃责；六、立誓。
一人心念，独在界中。
若作众法心念、对首心念，并界无人，方成此法。
若有一人，名非法别众。
若据所秉，如前法中。
若作但心念法，不论同别。
心念中。
初通示。
若下，别释。
初明开法。
指如前者，即上立法通局中，开有齐限①，不可滥涉。
若作下，示本法。
①齐限，众念有四法开，对首心念有七法开。
四、约界者。
第四，明界。
有八：自然为一，三小、三大①及戒场也。
①三大，业疏一上：人法二同、法食二同、法同食别。
四种①自然。
羯磨法中，唯作结界一法是僧执御。
已外对首、心念二法，及一、二、三人，众中杂法，四人自恣，并得秉之。
俱须尽集。
自然中。
初明众法唯局。
已下，明别法并通。
杂法，如打槌白告，不系对、念所摄者。
言并得者，须记除欲②。
言尽集者，且据开法为言。
①四种，业疏：自然界：聚、兰、水、道。
②须记除欲，与欲但对，不开自然界。
是劝忆念。
二者，作法摄僧界者，亦通二人，法通三种。
作法界中。
二人总前七位，三法统收八品。
就法界中，分为五位。
别明中。
上对自然，总明众、别，人、法俱通。
此就法界，唯论众法通塞之相。
一、难事受戒小界，二、因难事自恣，三、数人说戒。
此三小界，因难曲开。
但作一法。
后必闲豫，不开作之。
故文中①结已即解，非久住法也。
三小，为二。
初列三相。
数人说戒者，亦彰难事，不容多故。
言难事者，不同意人欲诃法也。
此下，明通塞。
各专一法，当分名通，余法则塞。
受戒小界，始终四法②，说、恣各一③。
亦有通者，疏云④：非无举罪，即有白忏。
若望下二，一向名塞。
闲豫谓难静无缘。
文令即解，明知不通。
①文中，律三五，小界中云：时诸比丘，结界不解而去。
余者嫌，往白佛。
佛言：不应不解而去。
②四法，三单白，一白四。
③说、恣各一，正源记：自恣差五德故，一往言一也。
④疏云，业疏二·三四。
记云：舍堕、重兰，随举可忏，故通忏白。
四者，戒场。
本为数集恼僧，故开结之。
唯除说戒、自恣、乞钵舍忏、亡人衣法、受日、解界、结衣界并解、结净地、受功德衣等。
戒场。
准疏古解，除十五法。
乞钵舍忏含四①，净地兼解，德衣略舍，故言等也。
又疏前文，形法二同不通场上。
除者是塞，余则名通。
说、恣、亡衣，此三有难，微通场上。
所以除者：说戒普集，制本大界；自恣、受日、德衣，须安居处；乞钵、亡衣，物归僧库②；解界须本结处，衣食必依僧住，形法令界通知。
①乞钵舍忏含四，戒疏一二·二二：就此舍忏，与余不同。
初明单白受忏，悔本罪也；二、明取最下者，白二与之；三、明单白与钵，次第换；四、明白二，以此下钵令持。
计有四法。
济缘三·五：乞钵舍忏，具有四法：忏主白和单白；众僧还钵白二；五德行钵时，须白告众；得恶钵已，复作白二，制令爱护。
更有差行钵人法，行宗一二·二四：须行五法，二单白，三白二。
又一二·二三云：若但和还止用前二法，若次第易则用三法，除前白二。
戒文正明次易。
②乞钵亡衣物归僧库，问：据律中，夺彼好钵，从上座次第易之，取最下者与彼令护，今云入僧库者？
答：是约乞多钵，但还一，余皆入僧库。
戒疏一二·二一：以钵无多用，好者夺留僧库中。
五者，大界。
就中并有通塞，随相可知。
大界中。
戒堂、三小、戒场等结、解，大界不行故塞，余则皆通，故云并有等。
二、别举羯磨，明其成坏。
法不孤起，终须四缘。
随义明非，不过七种。
先就但心念法以解七非，乃至白四，类七可解。
次明成坏。
叙由中。
对文七非，故云随义。
以作业办事，成在四缘，还即就缘历句简练。
随一一事，单复括之，推觅非违，欲逃无路。
问：前叙四缘，后列句中不言界者？
答：合在事故。
所以尔者？
二意求之：一、欲仿文非，皆七数故；或可别法无非，通两界故，众法则有，局法地故，由不该遍，合少从多①故。
①合少从多，资行：作法界不遍该众、别法，故合作法界少分事，从事多遍。
故云合少从多。
初、明七非者。
一者，人非，谓以此法对人而作；二者，法非，口不言了，法不称教；三者，事非，谓重吉罗用责心悔，六念等事一一非法妄牒而诵，不成，有罪；四者，人法非，不妨事如；五者，人事非，不妨法如；六者，事法非，不妨人是；七、具三非，并同上。
余则例之。
但心念中。
三单，可解。
三复还准单中。
第四句，如对人说，词句差脱，而悔轻吉。
五、如对人六念，六事虚滥，词句无差等。
六、如悔重吉，口不言了，而是独作。
七、具三者，对首无言，发露非罪。
余七并尔，临文自历。
二、对首心念。
亦具七非，数同于上，随事对法，各有别相。
且举安居一法，余则例之。
一者，人非，谓界中有人，别众而作，自不依他等；二者，法非，口说错脱，文非明了等；三者，事非，时非夏限，处有难缘，不依佛制；四非已下，类前可知。
第二。
人非中。
上二句明别他；下句即损己，谓不依第五律师①也。
三中。
非夏限者，越三种安居故。
有难缘者，不避命梵故。
不依佛者，结上二事故。
四下，略三复、一具。
此中②从法，且列八七。
若从事者，百八十四，一一具七，句数则多。
①第五律师，律云：有五种持律。
诵戒序、四事、十三事、二不定、广诵三十事，是初持律；若诵戒序广诵九十事，是第二持律；若广诵戒毗尼，是第三持律；若广诵二部戒毗尼，是为第四持律；若都诵毗尼，是第五持律。
是中春、冬应依上四种持律；若不依住，突吉罗。
夏安居应依第五持律；若不依住者，波逸提。
②此中，已下一行余文，合在八段之终，疑是写误。
三、众法心念。
如说戒等，亦具七非。
一者，人非，界内别众，自犯六聚；二者，法非，不陈三说，或有漏忘；三者，事非，众具①有阙，时非正法；四非已下，如前例之。
第三。
人非中，亦约自他两明，以临说戒，必须行净故。
事非中，一人独秉，众具须备。
时非者，越三日故。
①众具，不具筹、水不成就说戒耶？
业疏云：布萨成，得罪。
四、但对首。
如持衣法。
一者，人非，所对之人，犯戒非法，有诃者诃；二者，法非，陈受非正①，或诃不止；三者，事非，五大色衣及以上染，财是不净之例；四非至七，如前例知。
第四。
人非中。
犯戒者，境秽不足。
有诃者，行净，别众也。
法非中。
言非正者，容差互也。
诃不止者，纵令如教，但使他诃，不止亦非。
事非中。
上染谓五间及锦绮等。
财不净者，邪命得也。
体量裁制，文中略也。
①非正，简正云：谓十五条三长一短，云两长一短，陈说词句不当此衣，故云非正。
五、众法对首。
如自恣等。
一者，人非，四人秉法，第五受欲，或非净戒，知而同法；二者，法非，互不相陈，说不明了等；三者，事非，时非夏末，众难不具等；四非已下，亦如前例。
第五。
人非中。
上明别众，以界满五，不开对首，又对首法不开受欲。
必须集至，还依本位，方名如法。
或非下，次简非数。
事非中。
时非者，亦三日外。
难不具者，非时得作，有难方开，本律增、减①，五百问一月是也。
①本律增、减，自恣篇云：因诤增减自恣，如说戒。
若知十四日来，十三日前说，若知十五日来，十四日说，谓之减也。
增者，如常两半月，是又一增、二增。
六者，单白。
如舍堕法。
余例取解，而各不同。
一者，人非，界内别众，人非清净等；二者，法非，轻重同法，持犯不分，妄陈言说；三者，事非①，财非合舍，有过不陈，界非作法，衣物不集，妄辄②托人之类；四、人法非，已下可解。
第六。
法非中。
上句明根本、从生③，异篇合忏；次句明犯与不犯，未穷情实。
妄陈者，括上两过。
事非中。
初明非长，如毛绵帽袜④，小、白钵⑤器等。
次明隐犯，僧不委知。
三、明地弱，不胜羯磨。
四、明滥托，言寄谁处。
①三者，事非，今记约非长，故云毛等。
钞批：事非，财体净，不合舍故。
②妄辄，钞批云：言我此犯长衣，遥心舍与某比丘竟，心元不断也。
③根本、从生，有三种：一、根本舍堕；二、从生根本，此有三罪，覆本罪，著犯舍衣，说戒默妄，各得一吉；三、从生覆藏，此有六品，谓前三品，各生二品，初夜覆藏及随夜展转覆藏，此六皆吉，合前三品，共有九品。
若依羯磨，正立八品，不立根本覆藏吉。
故记云：究理为论，疏为了义。
④毛绵帽袜，兴正云：毛绵不论衣相成不，不须说净。
绵毛延促不定，本非衣故，岂应说净乎？
业疏二二·三二：丝麻、毛绵，不入尺寸，如是诸物，虽经多日，不在说限。
记云：丝麻、毛绵，不成衣故。
帽，头衣也。
袜，同襪，脚衣也。
帽者，兴正云：当时颈卷，为衣类著用，故须说净。
不成衣相，头巾等，不须说净。
资行：唐土帽子，不足尺六、八寸以上，不须说净。
当时帽子尺六、八寸以上，故须说净。
⑤小、白钵，本律云：大钵、小钵，不须说净。
若作如法，即须说净。
若不说净，过限者，犯吉。
故了论云：畜白钵，吉罪故。
七、白二中。
如结界法。
一者，人非，不尽标尽相①而集，界内别众，得诃人诃。
二者，法非，唱相不明，作法暗托，又诃不止等。
三者，事非：标、相及体三种分齐，混然一乱，不知彼此；二界错涉②，重结交互③；遥唱遥结④之类。
并不成就。
余非例知。
第七。
人非中。
上二句明身别，下句口别。
事中三：初、迷三相，二、昧两界，三、遥唱结。
①尽标尽相，凡结界法，分标、相、体。
结界篇云：标谓山、石之物，用为指的。
相即标畔，界体之外表也。
体谓相内作法之所。
又业疏云：标即唱者之所据，相谓羯磨之所牒，体即作法之依地。
结界篇云：初言集僧，必先尽自然界内。
若标宽界狭者，尽标集之。
今文言尽标尽相者，约标宽于界。
界内别众之言，显界宽于标。
②二界错涉，钞批云：大界、戒场相交涉，中间不分自然空地，故云尔也。
业疏七·一三，委曲释之。
③重结交互，钞批云：前人既结，后人不知，更于上结者是也。
是重结，前后互作，故云交互。
④遥唱遥结，结界篇六·三一：或有界内通唱三相已，随界加法者；或于大界内遥结者。
记云：总唱者，即就场中遥结大界，谓事非也。
八者，白四。
如受戒法等。
一者，人非，受者遮难，界中不集，僧数有缺，人虽五百，一一人中，五十余法简之不中，通非正数；二者，法非，受前进止八种调理，及论正受执文无差等；三者，事非，界相不明，衣钵非己之类。
余非例前。
第八。
人非中。
初句是所为非。
界下，即能秉非。
上句明别众。
僧下，显非数。
言五百者，趣举至多，显非易得。
五十法者，据足数中六十余人，然第四门十一人①犹足生善，故减言之。
法非中。
八种者，即受法中十种方便，除少分法②及教发戒缘，随机羯磨亦立八耳。
上即缘非。
及下，正示法非。
事非中。
三位众法，并出界非，以局处故。
①第四门十一人，本宗四羯磨，覆藏等四人，十诵行覆藏竟等三人。
②少分法，谓曾受十戒也。
③一、请师，谓请和尚等也。
安置，立受戒人，置眼见耳不闻处也。
白差，即单白差威仪师也。
出问，是出众问缘。
召入，单白入众。
乞戒，可知。
戒师白，即戒师作白和僧。
对僧问，众中问难。
余之正法，乃至心念，当法自成①，不相通练；别众一法，多或通之。
广张非相，如义钞也。
结示中。
初正结。
离此八条入非之者，故云余正法也。
当下，明法事并塞。
别下，明人别多通。
唯除二但，自余皆有。
广下，显略。
彼文亦亡。
①当法自成，谓如但心念作对首者，是但心念，非法；而若迁可作对首法者，却是如法也。
是即所以法事之非，各塞不通也。
次释羯磨正文。
令知纲要，识解通塞。
若不具明，见增减一字，谓为法非。
然其非相，唯在一字；然须知处所，不得雷同。
曲解羯磨。
前通众别，别法可解，故此一章，唯明众法。
叙意中。
初三句，显意。
纲要者，即初释文，是羯磨大体。
通塞者，即后料简，示文义差别。
不必局指一科。
①若下，示妄谓。
然下，明非处。
上二句是纵，下二句是夺。
言知处者，纲定不成，缘通成否。
未可一概，故云不得等。
礼云：无雷同②。
注云：雷之发声，物无不同时应者。
①不必局指一科，下料简中，分为三：一、增减，二、通塞，三、是非也。
意云今文通塞者，通料简中三科，不必局指彼第二通塞一科。
②雷同，济缘云：雷声普遍，故曰雷同，言其不简。
或依文谨诵，曾不改张有无；或第二、第三，亦随略说；或无文称事、有文无事、俱有、俱无，未能增减。
致使旁人加改，重增昏乱。
斥执文中。
初二句总示。
或下，别显。
初、斥连诵结略。
诸白四法，翻译省文故安此语，不当诵之。
或下，二、斥专执词句。
初句，如律·覆藏法，但云某甲犯僧残①覆藏，僧今与某甲随覆藏日羯磨，然前犯有差别，覆日或多少，若依律诵，则不称前事。
忏篇云依钞作法，得成。
若准律文，依古羯磨②，即须改张，不可谨诵是也。
次句，如赏劳法备牒六物，物缺须改，今亦依诵。
言俱有者，如受日法，牒佛、法、僧缘，连书半月、一月。
文事虽备，不合俱牒。
俱无，如结有场大界法，律无文事③，不复增加。
亦可如诃责法，文据斗诤，必有余犯，不能随改。
致下，明知法者诃，莫知所措。
①犯僧残，若依今钞，则忏篇云犯故漏失、摩触、粗语三僧残罪，各不忆数，或覆藏一夜，及至百夜，今从僧乞百夜覆藏羯磨等。
②古羯磨，依业疏序，古家有四师：僧铠、昙谛二师，在曹魏时；慧光，元魏；法愿，隋朝。
今文忏篇记云：古羯磨，即昙谛出者也。
③律无文事，律三五说戒犍度，但有结戒场缘起并法，以大界无围之事，亦无结文，故云俱无。
故随机羯磨引母论云：必大界围绕。
结有场大界法，律文云僧今于此四方相内，故正结时，可唱内外相内故也。
或复暗诵不入心府①，临事致有乖违，于即②对众之中，执文高唱。
如斯等事，呈露久闻。
岂不以愚痴不学，自受伊责！
白读中，如后问决。
初叙非法。
岂下，彰过。
伊即训是，责即是罪。
不学无知，非法罪外加之。
①心府，简正云：受纳名心，纳藏为府，心为纳物之义。
②于即，于字，恐是多写，或是倒写，合作即于也。
亦有转弄精神，观事乃同于法，而人、事两缘，冥逾梦海，量时取法，全是师心①。
照教，教称不成；结罪，罪当深罚②！
斥师心中。
初句示人，转弄谓非智强智，虽非愚塞，复是狂简③。
观下，示彼行事，初句明乍观似是。
而下，示再考还非。
初明人、事两非，谓人迷足别，事昧虚实。
梦中观海，而况逾之，迷可知矣！
量下，明法非。
虽不守文句，而自裁过甚。
照下，总结上非，违教结罪。
①师心，涅槃二六：愿作心师，不师于心。
法华文句七·一：云何师心？
反佛违经耶？
荆溪释：无禀承故即师心。
②深罚，若论制罪，结违教吉，然依业罪，亦结重罪。
如受戒、结界等，若令法不成，则误他之咎，非轻小故。
③狂简，论语·公冶长：吾党之小子狂简。
朱注：狂简，志大而略于事也。
是以同法之俦，幸宜极诫。
若作羯磨人，要须上座。
故律云：应作羯磨者，若上座、次座。
若上座不能，当出言：语持律者作。
已外不合。
结诰中。
初二句正劝。
加事不成，自他两损，过非轻细，故令极诫。
必须亲学，方免诸过。
若下，明选人。
上座者，如五分①说即上无人。
虽居众首，必取解法，高腊无知，何足算也。
故下，引证。
律列四人②：上座、次座，约位简人；诵律、不诵③，约法简人。
文阙第四。
言持律者，即是第三。
疏云：非谓诵文，必兼识义。
四、不诵者，疏云：虽不连文累纸，而晓达成否。
又云：四分总列④，并据有能，应预未闲，亦开学悔。
已下，遮滥。
可知。
①五分，一八云：诸比丘不知齐几为上座，以是白佛。
佛言：上无人，皆上座。
②律列四人，律第三：众中应差堪能作羯磨者，若上座，若次座，若诵律，若不诵律。
③不诵，济缘云：下准选能，决上诵文，必兼解义。
位虽四别，解能必同。
④又云四分总列，济缘七·二一：次明本宗。
总列即前四位。
应预未闲，谓得满者非堪能故。
学悔秉法，如上已明。
今正释文。
且就说戒单白，及受戒羯磨，具解二文。
余则例解。
正释中。
所以唯约受、说者，由此二法，世中数用故。
又人常诵，亦易解故。
就单白说戒中，分五。
一、大德僧听者，告众敕听，令动发耳识，应僧同法。
二、今僧白①月十五日布萨说戒者，正宣情事，白众委知。
三、若僧②时到，僧忍听③，正明僧若和集，谛心审听，量其可否。
僧时到者，谓心和身集，事顺法应也。
忍听者，劝令情和听可，勿事乖违。
四、布萨说戒者，重牒第二根本白意，决判成就，忍可所为也。
五、白如是者，事既和办，白结告知。
白中五句。
初、后、中间三句，相传为纲者，总该诸务，楷式轨定故。
二、四两句名缘本④者，即法所被事，随机不同。
如说戒，云白月十五日，即是缘也，布萨说戒，即本事也。
又受戒，云某甲从和尚乃至三衣、钵具等，并名缘也，今从僧乞⑤戒，即本事也。
第二则缘本双陈，第四则单牒根本；纵有兼缘，翻传失治⑥。
如是分对，随文可解。
初句。
云动耳识者，恐缘他事，无心同秉故。
听字去呼。
次句。
布萨说戒，华梵双标，言成重复。
删定戒本改前云众僧说戒，则人、法两举；后云和合说戒，则忍可已彰。
然众亦即僧，为成句故。
言情事⑦者，即能秉心，蕴所白事，不须和会情、非情⑧等。
第三中。
初牒句通释。
若者，未定之词，两期以问。
僧下，分句别释。
初释时到。
上句人如，下句事、法两如，界在事中。
四缘现前，作业时至。
此谓时宜之时，业疏同此⑨。
戒疏则分为二：一者，人到，清净大沙门入；二者，时到，十五日布萨时至。
彼局一事，此通一切⑩，然僧和缘会，大意不乖。
次释忍听，听字平呼。
疏云：今约心和，劝听可也；前约身和，劝听闻也。
两声别召，事义亦乖。
不解两缘⑪，名非数也。
四中。
前是告情⑫，故须两示，此彰忍可，无劳双牒。
第五。
云如是者，指上所白，故云白结。
令知业就，故云告知。
①二、今僧白，二、四两句文，全同佛陀耶舍别译戒本，及含注戒本。
若依律文，第二句作今十五日，众僧说戒，第四句作和合说戒。
怀素戒本亦同律本。
删定戒本第二句作今白月十五日，众僧说戒，第四句同律本。
②若僧，戒疏曰：若为语之不定之辞，言由渐也。
③听，说文训许曰：许，听也。
又广韵：可也，与也。
④缘、本，业疏七·二三：缘是傍疏，本是亲正。
记云：缘谓先叙因由，本即正陈所为。
⑤今从僧乞，问：据下羯磨中记释，今从僧乞等文通为缘，今何云本事？
答：疏七·二七：今从僧乞戒，即事本也。
文全同今释。
然准记，白与羯磨取缘、本不同也。
济缘七·二七：然据单白，缘、本可分。
若羯磨前白，则缘、本不同。
如结界白，比丘为缘，牒相为本，及至羯磨，人、相并缘，结界是本。
受白亦尔，从和尚等为缘，乞戒为本。
若论羯磨，从、乞皆缘，僧受为本。
随义裁取，不可一例。
通释：羯磨白中，无僧与某甲授具足戒文，故且取从僧乞受文为本也。
⑥翻传失治，谓羯磨有第四双缘本，是译者失治。
业疏七·二七：第四句中，单牒根本，略去前缘，纵有双者，结翻非净。
⑦情事，济缘七·二四：言情事者，情谓能秉之心，事即所被之事，所被自分情、非情别。
今望能秉，一切羯磨并须心和，通为情事。
⑧不须和会情、非情，会正云：情事，说戒本属非情，今望制僧半月一说边为情。
又钞批云：今僧白月十五日是情，布萨说戒是事。
此暗破古记。
⑨业疏同此，七·二二：若僧时到，僧忍听者，法事契会，谓时到也；群集同举，谓忍听也。
记云：法事契会等者，谓能、所相应，称可众心故。
⑩彼局一事，此通一切，行宗三·五：据业疏云：法事契会，谓时到也。
彼取合宜之时，则通一切羯磨。
此约作法之时，唯局说、恣二法，以时有限定，故得此释。
⑪不解两缘，戒疏三·五：不解此二，听听同声者，则言表不通，不成羯磨。
前听即在去声，他径反；后听是平声，他丁反。
恐不解此，违损事多。
自说戒时，罪福犹可；脱临受戒，恼害尤深。
故须极诫也。
⑫前是告情，济缘七·二三：前是告众，义必双标；后决成和，故须单举。
次就羯磨法中明者，且约受戒白四内。
上已明白，恐新学未悟，略复述之。
各有其志也。
次释羯磨，标中二。
初标法。
内字似剩，又恐字误，强释亦通①，但恐无理。
上下，示重明白意。
恐疑繁费，故预遮之。
前是正释，颇称久成；此被未悟，为利新学。
前后志别，故云各也。
①强释亦通，简正云：白四羯磨众多，今举受戒盛行之法，此受法在白四三十八番之数内也。
通释云：白四法多滥，今加别号，简别余法，即受戒法内之白四，依主释也。
白①中还五。
一、大德僧听，同上举耳劝听。
二、是沙弥某甲从和尚某甲受戒，乃至三衣钵具和尚某甲②者，此同上牒其缘兆③，正宣情事，令众量宜。
三、若僧时到，僧忍听，同上心事既和，愿僧同忍。
四、僧今授某甲具戒，和尚某甲者，正明忍可所为，决判根本。
五、白如是者，表众令知。
此之白文，与前单白文义略同，依之可解。
白文。
同上释。
言缘兆者，谓牒缘告众，情事始形，即成业之兆。
此之下，指同显略。
①白，文但略牒，文句不具。
随机羯磨上二五：大德僧听！
此某甲从和尚某甲求受具足戒，此某甲今从众僧乞受具足戒，某甲为和尚。
某甲自说清净，无诸难事，年满二十，三衣、钵具。
若僧时到，僧忍听。
僧授某甲具足戒，某甲为和尚。
白如是。
此中文之上下有者是纲，有者是本，无此符号者，缘也。
下羯磨效之。
随机羯磨云：大德僧听！
此某甲，从和尚某甲求受具足戒，此某甲今从众僧乞受具足戒，某甲为和尚。
某甲自说清净，无诸难事，年满二十，三衣、钵具。
僧今授某甲具足戒，某甲为和尚。
谁不忍者说。
是初羯磨。
第二第三亦如上，次第问答，无违者得。
与某甲授具足戒竟，某甲为和尚。
僧忍默然故，是事如是持。
②三衣钵具；和尚某甲，通释云：正受戒体白四法，律有两出，第三三及三五也。
白第二句中，末和尚某甲字，出第三三中，及五分等羯磨。
后三五卷中，无此四字。
羯磨出后文，故同除之也，今且连书之耳。
③缘兆，搜玄云：兆者，得戒之先表也。
次解羯磨，就中分二：初、正决根本；二、僧已忍下，结成上文。
次释羯磨，总分中。
三番羯磨，是法正体，审众量可，故云正决。
僧法所加，本为受具，故云根本。
下云结成，明彰体外。
前中有三。
初、大德僧听者，告众重听。
事既非小，谛缘声相，决判之缘。
二、此某甲乃至谁诸长老忍，正辨牒缘及以根本。
谓僧今与某甲受戒等，量其可否。
三、僧今与某甲受具戒乃至谁不忍者说，单牒根本，决判成就。
第二、第三亦如是者，一则事不成办，多则法有滥非，轨刻令定，限至于此。
别释中。
若约纲、缘，还分五句。
今此随义，止分三段。
初句唯纲，后二纲、缘合论。
且初段。
对前白文，故云重听。
生善中最，故云非小。
和决因闻，故指为缘。
第二段，分二，前缘，后纲。
缘中文略，但标乃至。
具云：此某甲从和尚某甲求受具足戒，此某甲今从僧乞受具足戒，某甲为和尚。
某甲自说清净，无诸难事，年满二十，三衣钵具。
僧今授某甲具足戒，某甲为和尚。
纲中。
长老之言，乃召别人。
疏云：事达①在僧，成否在别。
又云：或有文云大德忍者，终问别人，随时称谓②。
上是牒文。
正下略释。
上二句别点缘、本，下二句通释纲、缘，显示文意。
第三段，为二。
初示根本。
受合云授，仍除今字，具下加足。
乃至中，略某甲为和尚。
纲中，略上者默然三字。
单下，点示，可知。
第下，释结略。
初牒文。
一下正释。
上二句明得中，下二句示制意。
①疏云：事达，七·三二云：问：羯磨文中前后并云僧听僧忍，中间何以言长老忍者？
答：事达在僧，成不在别，别须语默，僧唯六和。
假用未彰，还从别举，故云也。
或有文云大德忍者，终问别人，随时称谓也。
记云：语则表别，默则表和，即文云忍者默然，不忍者说等。
②称谓，祖庭事苑二：汉书注云：凡一物，知其名曰识，其所宜皆曰称谓也。
二、结劝云僧已忍与某甲受具下至如是持。
此直付嘱结归，不关羯磨正体①。
结文中。
亦分纲、本。
僧已忍竟僧忍默然故，是事如是持，此为纲也。
两句在上下，竟字当中间。
与某受戒，某甲为和尚，还结前本也。
此下，点文，可解。
①不关羯磨正体，问：羯磨成就何时乎？
答：有说竟持异说。
初说字者，杂心：第三羯磨一刹那竟，得作及无作，是名根本业道。
准此，说字以前为正体，故羯磨上卷受戒白四羯磨谁不忍者说下，注云：是初羯磨。
第二，第三亦如上。
无违者得。
竟字得者，业疏云：问：具戒发时，在何言下？
答：如智论云：羯磨竟得。
又云：与汝受戒竟，得。
持字得者，慈恩义林·表无表章末云：出家大戒，第三羯磨竟是事如是持得。
就中加三法料简：一、增减，二、通塞，三、是非。
初中。
若事轻小，无有缘起，则无乞辞，又不牒事，则白中五句，除第二句，但四句成白。
乃至白二，类例除之。
余则一准。
三法料简。
增减中。
据律，单白及白二中白，或止有四句，阙第二句者，则名为减；然本无增，望彼五句相待为言。
若是羯磨及白四中白，定无增减，故非所论。
文中先出所以，不出三意：若是事重，如诸说、恣、还衣、亡物之类；若有缘起，如诸结界，须比丘唱相缘起；若有乞词，如诸受忏②。
不牒事者，如上结界、受忏，并以前缘牒入羯磨。
若上三种，必具五句。
若但四句成者，反此三意，兼不牒入。
如文所列，即说戒堂及灭诤、结集中诸白③，并诸差人白二等是也。
然又须知唯略第二；至第四句，缘、本双牒，必无有缺。
寻之可知。
余下，明增，例皆五句。
然律文亦有翻传脱漏之者，如结法同食别界及结净地，既有缘起而列四句。
如疏所判④，漏诵遗笔，想无所疑⑤。
①前缘，大德僧听！
此住处比丘，唱四方大界相。
若僧时到，僧忍听。
僧今于此四方相内结大界，同一住处，同一说戒。
白如是。
②受忏，大德僧听！
某甲比丘，故畜众多长衣犯舍堕，此衣已舍与僧，是中有众多波逸提罪，今从众僧乞忏悔。
若僧时到，僧忍听。
我某甲受忏悔。
白如是。
③结集中诸白，律五四，五百结集：大德僧听！
若僧时到，僧忍听。
今集法论毗尼。
白如是。
④如疏所判，业疏九·一四：今时行事，直依羯磨单白四句，自唱自结。
得在依文，失于缘唱。
欲依轨仪，白中加第二句，牒其缘本，理得成也。
今随文故，略而不出，恐诸局教，或致余言。
此是结集缺文，或是觉明漏诵，又可竺念遗笔。
比诸结法，义有亏绪，可不镜乎？
记云：律本结法，白唯四句，故依文为得。
然既不立唱相，则第二句中不牒缘本，故缘唱为失。
欲下，教加改。
今立唱相，既有前缘，故须加句。
今下，示今文。
初明不加之意。
局教，谓守文之徒。
余言即是讥诮。
此下，决文缺所以。
初推结集过。
或波离初集，或法正分宗。
次推翻传过。
觉明，即佛陀耶舍，诵本西来，此方竺佛念对翻笔受。
诸结界法，白并五句，独此缺之，故有亏绪，谓失条绪也。
⑤想无所疑，漏诵、遗笔，想事无违，灵芝依疏解疑。
二、明通塞者。
单白文中第一、第三、第五文义，通一百三十四法，更无增减。
第二、第四句，由各随事，故称缘而牒。
文随事显，故限局也；义存告众，决判成就，故通一切。
通塞中。
单白分二：纲则俱通，缘有通局。
初纲，可解。
第二下明缘：初示文局；义下，次显义通。
就羯磨中。
大德僧听谁诸长老忍不忍者说僧已忍下，文义俱通白二、白四。
中间牒缘牒事①，随机不同，文局义通②，类之可解。
羯磨中。
初明俱通。
举文不备③，临说加之。
中下，示通局，指类白中。
①牒缘牒事，钞批云：此住处比丘，称四方大界相，此云牒缘。
僧今于四方相内结大界，此云牒事。
②文局义通，业疏七·二七：文局一事，义通诸务。
记云：文局一事，谓结、说、受各不相同。
义通诸务，谓缘本双单，诸白无异。
③举文不备，资行云：羯磨正体十七字，结文十四字，此等纲骨，文不备举，故临说时，悉可加之。
若镜此义，得缘便作，不须看文；不了前缘，诵文亦失。
结示中。
功成由解，不必泥文，故云不了等。
三、是非者。
白中文义俱通三句，羯磨之中文义通者，头尾一言①，不可增略。
必须通诵，缺剩不成。
是非中。
初纲中。
增减，一向属非。
白中三句，总一十四②字，羯磨正体一十七③字，结文一十四字④，此并楷定。
纵无增减，而音声淆混，言相不明，亦归非摄。
①头尾一言，是且对缘、本，唯局中间，而实纲句在初、中、后也。
或可中间纲句，亦通名尾。
何者？
上分羯磨正解，即为三段。
初一段者，大德僧听四字，是今所谓头也。
次二段，纲者在尾。
次结成中僧已忍是头也，竟，僧忍默然故，是事如是持，尾也。
或竟字隔在中间，亦属尾收，少从多故。
若准记释，羯磨正体为头，结成为尾欤？
或可头尾即始终也。
钞批云：大德僧听是头，谁不忍者是其尾文也。
通释云：今记约正体结文云头尾乎。
②白中三句，总一十四字，大德僧听若僧时到僧忍听白如是。
③羯磨正体一十七字，大德僧听谁诸长老忍者默然，谁不忍者说。
④结文一十四字，僧已忍竟，僧忍默然故，是事如是持。
单白，纲唯十四字也。
白二、白四，俱通白、羯磨，四十五字纲也。
余之文局义通，但令顺事合宜，片无乖降。
增繁减略，诂训①不同，而文义不失，并成正法。
类准诸部羯磨不同，及论义意，亦无有少；至如翻译梵汉，音义全乖；诂训所传，非无两得。
故例成也。
缘中，初明理顺。
以言虽通许，理不可乖，往往世愚，辄便加减。
增下，明开许。
初句开增减。
疏云：如结②大界，即列二同；戒场、小界，摄僧义一，岂得二别，何不列也？
准此，增著亦得。
如五分结场③，增文同一布萨等。
减却二同亦得，如诸界等。
次句开易语。
诂训谓言异义同④，如云某甲作和尚从僧求戒众僧诵戒之类。
而下二句，结上二开。
类下，引例，有三。
初、引部别证。
五分白及羯磨一概四句⑤，并无第四。
十诵·受戒法云年岁已满，衣钵具足等。
又外部羯磨，纲中尚有增减。
五分⑥长老忍下无者字，结词僧已下无忍字，十诵第四⑦句牒本已，云忍者，是长老默然，又说字上有便字，共加五字。
至下，二、引翻译证。
疏云：翻三衣为卧具敷具，略得其相，失其本体等。
三、诂训证。
字训义同，故云两得。
故下一句，结上三例。
①诂训，字书云：诂训，通古今之言，而明其故也。
简正云：解上繁略字。
诂即文略，训即文繁。
尔雅上卷有诂、训二章。
各释一个众字：诂章云师者，众也，言词即略；训章云薨薨、增增，众也，文词则重叠，即繁。
故将训释繁，将诂释略。
即羯磨中云众僧具足戒，词多，名增、繁；但云僧具戒，言词少，是减、略。
②疏云：如结，济缘七·三一：次明缘不定，且取结界以示可否。
初明可增减。
二同之语，场、小不列，加之不妨，故引五分以为明准。
大界具列，减亦无害，反如场、小，文皆不列，故云如诸界等。
疏续云：结大界字，此不可略，正是业本，如是例知。
③五分结场，通释：五分卷一六，有结小界、结戒场白二，并云共住共布萨共得施。
④言异义同，通释云：如旧云盗戒，新云不与取戒。
或旧云两舌，新云离间语。
或五阴五蕴，畜生傍生，有情众生等。
⑤一概四句，资行：五分卷一六。
大德僧听；第二，缘、本；若僧时到僧忍听；白如是。
大德僧听；缘、本；谁诸长老忍；默然，若不忍说。
故云一概。
⑥五分，通释云：五分纲中无者默然之者字，及谁不忍者说之者字，即无两处者字也。
又结词忍字者，若受戒羯磨，直云僧已忍，如上。
自余结界等中，多唯云僧已，而无忍字，则出没不定。
⑦十诵第四，资行云：十诵二一：大德僧听！
谁诸长老忍僧与某甲受具足，和尚某甲，是长老默然。
若不忍便说。
此文忍者字不见，是所览异欤？
问：记共加五字者如何？
答：忍是长老便五字欤。
者默然，自本可有之故。
又僧祇白第三句，但云若僧时到，僧，无忍听二字。
又羯磨谁诸长老忍，作诸大德忍，者默然作者僧默然，或作忍者默然，或作忍者僧默然，谁不忍者说作若不忍便说。
余同四分。
⑧如减六年，济缘云：作离衣六年羯磨，或梵，或华，随牒通得。
又如说戒布萨，互牒皆成。
问：世中时有白读羯磨，作法成不？
初问。
白读，谓对众公白而读，明非暗诵也。
如前所斥，恐生异计，故此决破。
答：不成是定。
虽无明决，可以义求。
答中。
初句判定。
虽下，申理。
无明决者，非正教所断。
以义求者，生下所明。
然羯磨、戒本，作法相似。
戒本必令诵之，羯磨岂得白读？
故四分、僧祇：半月无人诵戒，应差向他处诵竟，还本处说之。
不得重说，乃至一人说一篇竟，更一人说。
若不能诵者，但说法、诵经而已。
准而言之，若得读者，执文即得，何须如此止不读之。
戒本例中。
言相似者，告众义同故。
故下，引示。
不得重说者，此明多人共往学诵，故不令重。
准下，推制意。
又俗中咒术之法，读文被事，皆不成就。
但以法贵专审，令背文诵持，心口专正，加事便易。
必临文数字，出口越散。
故佛法中咒术，诵者加物遂成。
未闻读咒而能被事。
羯磨圣教，佛制诵持，况于咒术，律序自显。
必不诵者，终身附人。
咒术例中。
初明俗咒。
越谓言乖，散谓心乱，反上专正也。
故下，明道咒。
羯磨下，合例。
况，比也。
律序显者，彼云：神仙五通人，造设于咒术，如来立禁戒，半月半月说。
必下，显制。
律云：五夏①不诵戒、羯磨，尽形不得离依止。
故云终身。
①律云：五夏，通释云：考本律无文，十诵、母论云：不诵广戒本，尽形依止。
而不云羯磨。
又四分增五中云：不广诵二部毗尼，不应无依止住。
又受戒法中：五岁比丘当诵白、羯磨使利，不者，当如法治。
余亲问中国①三藏、京辇②翻经诸师。
云：从佛灭度来，无有此法。
亲闻中。
祖师尝预译场，所传得实，可以为据。
①中国，发真钞云：中国者方志以佛所生国加毗罗城，应是其中，居四重铁围之内。
故经云：三千日月，万二千天地之中央。
佛之威神，不生边地。
据此为中也。
又集解上。
②京辇，钞中三之二，记云：京辇，即京兆府。
搜玄云：京，天子所居之大邑。
辇，帝王所乘之宝辇。
如僧会登吴主之辇，道安升秦帝之辇等。
问：僧尼更互得作几法？
问互作中。
以僧尼位别，不容参滥，故须简示。
答：律中，十诵①：尼为僧作不礼、不共语、不敬畏问讯。
此三羯磨，不须现前自言。
僧为尼亦得三法，谓受戒、摩那埵、出罪。
余不互通。
答中。
初明尼为僧作。
文中三法。
由僧非法②，尼无奉敬，恐违敬教，得法方开。
然下无屈上，止得遥加，故云不须等。
次明僧为尼作，三并现前。
四分③更有舍教授法，亦同遥被。
①律中，十诵，出四九。
济缘二·一六：十诵僧对尼三。
受戒、半月摩那埵、出罪。
尼为僧三：不礼、不语、不敬。
尼为僧中，由僧乖行，尼不礼等，则违八敬，作法遥被，不礼无过。
四分中，尼众非法，僧不往教，作法遥舍，十诵无此。
又此律但有不礼，则无余二。
②由僧非法，如前条引，由僧乖行文。
③四分，四九云：时六群比丘尼、沙弥尼、式叉摩那来至寺内，共六群比丘、沙弥共住，更相调弄，或共呗，或共哭、共戏笑，乱诸坐禅比丘。
诸比丘白佛，佛言：应唤来谪罚。
若不改，应为沙弥尼和尚、阿阇梨作舍教授羯磨。
问：得对尼等四众及以白衣作法不？
第三问。
据前简众，已显不通，犹恐滥行，故此重示。
答：不得也。
律令至不见不闻处，方作羯磨，除所为作羯磨人。
摩得伽①十诵②云：白衣前说戒成者，除为瓶沙王等。
除王眷属、民、将，独为王说，令心净故。
答中。
初明通制，上句直判。
白衣无法，三众未具，尼是别类，并不许闻。
疏云：尼同僧法，应预同闻。
莫非女类无知，多生慢习③。
制令耳目不瞩，则重法尊人也。
律下，引示。
若沙弥将受、尼来自恣，止开眼见。
除所为者，沙弥受具，及尼中三法，已外不合。
摩下，明别开。
瓶沙，具云频婆娑罗，此云颜色端正，疑比丘④半月一集所图何事，故独开之。
决疑归信，故云心净。
①摩得伽，第一云：又问：如佛所说，白衣在僧中，僧作布萨说波罗提木叉，不犯戒耶？
答：有瓶沙王因缘，此中应广说。
②十诵，五九云：颇有未受大戒人前得说戒耶？
佛言：有，我先说除却波斯匿王眷属，独为王说，令心清净故。
③慢习，行宗云：慢业本有，转令增长，故云慢习。
④疑比丘，若依四分律，本由瓶沙王请制半月说戒，何疑之有？
况阅十诵及论，无如是文。
问：羯磨所被几人？
第四问。
相有差别，故问简之。
答：不同也。
若谏喻、和诤，得加多少。
至于治举、乞为，不得至四，名非法也。
答中。
初句总答，若下，别示。
上二句明通。
由是劝喻，不虑乖别故。
至下，显局。
治举违恼，或致破僧，僧不举僧，律文明制。
治举可尔，乞为受忏，并是顺情，何以同禁不得至四？
学者寻之①。
①学者寻之，资行：能所四人，相似破别，故制之欤？
通释：僧以六和为义，僧不羯磨僧，深恐破别也。
故闲预则虽受忏顺情，亦不开。
然斗诤不息，恐至破僧，事既大难，不可不救，故曲开谏喻。
圣法抑扬，唯在和合故也。
问：何者是耶？
答：如助破僧戒谏法，戒本云若比丘伴党，若一，若二，若三，乃至无数，即是所谏。
四分：难事，得二三人一时受戒。
五分①：通诸羯磨不得加四。
毗尼母云：诸比丘集作非法事，若有三四五伴，可得谏之，独一不须谏也。
何以故？
大众力大，或能摈出，自得苦恼。
故应默然不言。
四分中十五种默，大同于此。
广如众网中。
引证中。
四分证上乞为。
五分下，彰部别。
和谏亦制，故云通也。
母论及下四分，并证治举②。
文中四五伴可谏，不虑摈治，则知不得加众明矣。
十五种默者，杂犍度中：舍利弗见作非法，佛听默然，因说五法不应默：若作如法羯磨③，若得同意伴，若见小罪，为作别住④，在戒场⑤上。
如是五法，默然者非法。
又云：有五法应默然：见他非法默然，不得伴，犯重，同住，在同住地非场上也。
此二处如，故不应诃。
如是五法应默然。
又有五事应和合：若如法和合，若默住之，若与欲，若从可信人闻，先在众中默然而坐。
下文指广，彼亦略示。
①五分，一六·一五云：诸比丘将二欲受戒人至受戒处，欲为受戒。
二人争先，不得为受。
以是白佛，佛言：先到受戒处者，应先与受戒。
若二人俱到，年大者应先与受。
若同年，和尚大者应先与受。
若和尚复同，一时羯磨，先称名者先受。
三人亦如是。
优波离问佛：余事亦得羯磨三人不？
佛言：得。
又问：得与四人作羯磨不？
佛言：一切不得羯磨四人。
②并证治举，谓能谏成众，彼不能辄加治举故。
通释云：母论或亦证谕谏通多，谓若得三四五伴，可谏诸比丘非法也。
③若作如法羯磨，律五三：有五法不应默然：若如法羯磨而心不同，默然任之；若得同意伴，亦默然任之；若见小罪而默然；为作别住而默然；在戒场上而默然。
如是五法默然者，非法。
有五法应默然：见他非法而默然，不得伴默然，犯重而默然，同住默然，在同住地默然。
如是五法应默然。
五事，如记。
④为作别住，上既云不明界畔，在身内、想在界外诃，不尔，别众；或身在界外、想界内欤。
⑤在戒场，此约自恣、说戒，诃令集会。
不尔尽集，非法别众。
⑥亦同母论，彼云：独一不须谏也。
⑦唯伴二句，四分十五种默然之内，得伴、不得伴二句耳，大同母论，故曰也。
问：羯磨竟时，其文何所？
第五，问。
欲明分齐，知法成处故。
答：解者多途。
今一法以定，谓第三说已，云僧已忍与某事竟，此时羯磨竟。
答中。
初句指繁。
凡有三解①：一、尽结文，二、至说字，三、至竟字。
今下，判定，即第三解。
①凡有三解，业疏一五·四：问：具戒发时，在何言下？
答：如智论云：羯磨竟，得。
又云：与汝授戒竟，得。
有人解云：是事如是持者，是竟也。
如心论中第三羯磨刹那顷，作及无作，是根本业，律师以为，第三说字是得戒也。
记云：前引智论。
论出两解，人取后义。
如下，后引杂心。
根本业，即受体也。
律师者，论家自指。
疏又云：僧已忍，与授戒竟，故至此前，名为戒法。
理同智论受戒竟也。
记云：次释通收乃竟，即智论初义。
疏又云：今以此解，比前二度，似是竟处；引后通收，则未竟也。
故第三中不忍者说，寻有人诃，便不成就。
既命令说，依命而说，可成前也。
故众既默，明有所许，故通收云僧已忍，与受戒竟，故至此前，名为戒法，理同智论受戒竟也。
三义中。
第一，释结文，同意具义，表无表章云：出家大戒，第三羯磨竟，是事如是持得。
第二，至说字，同定宾义，彼疏云：三番羯磨以说字为究竟，何第三羯磨时，独以说字不究竟哉？
故三番羯磨皆共以说字为究竟。
第三，至竟字，是祖师所取也。
不同前解，第三说已名为竟也。
故律云：忍者默然，不忍者说。
今即说其不忍之意，便成诃破。
必其忍默，三说已无诃亦成。
任意两得。
余广如义钞。
破古中。
初标今异古。
故下，引文质非。
必下，旁存旧解，故云两得。
然不诃可尔，诃则非成，若从竟字，则无此妨。
下指义钞，即上卷发戒时节中，彼亦取竟字①，文亦非广，寻对可见。
①取竟字，业疏云：僧已忍下，至结竟字，牒前忍默，表业成就。
作法至此，是竟处也。
岂至三说，即是作竟？
召令忍默，不忍便说，寻声则说，安有法成？
故至竟字，结前默相，此义定矣。
四分律行事钞资持记卷第五四分律行事钞资持记卷第六宋余杭沙门元照撰记结界①方法篇第六释结界篇。
结谓白二限约，即能被之法。
界谓分隔彼此，即所加之处。
疏云②：加法约处，除彼局此，故曰界也。
律云③：界者，作羯磨唱制限者是。
又了论疏解：本音四摩，此云别住。
谓此住作法，与余住不相通，各不取欲，故得名也。
方亦训法④，连绵为语，即下四门⑤，为后世依承，悉名方法。
然题中界字，若望初结，似通自然，今约结成，即是作法。
作法有三⑥：僧及衣、食。
今正明僧，余二如后⑦。
僧复三种：大、小及场。
大小各三，则为七种。
如是知之。
①科三结界，科文。
钞上卷凡有十二篇。
初标宗一篇，总标宗体以劝修学。
后十一篇别约四缘以明众行，即分为四：初三篇集僧足数受欲，明能秉人；二、羯磨篇第五，明所秉法。
三、结界篇第六，明秉法处。
四、僧网以下六篇，明所被事。
②疏云，七·四云：释名者，明了论疏解云：本音四摩，此正翻云别住是也。
诸本云布萨界及戒场者，非正本音。
所以名别住者，谓此住作法，与余住不相通，各不取欲，故得名也。
今从律本，但云界者，加法约处，除彼局此，故曰界也。
故文云界者，白二羯磨唱制限者是也。
今记具依此也。
③律云，四七：云何现前法、毗尼、人、僧界？
云何界现前，在界内羯磨作制限者是也。
④方亦训法，会正云：方法，谓方轨法则也。
⑤即下四门，列数定量，依位作法，法起有无，非法失相也。
⑥作法有三：甲一、摄僧界三。
乙一、大界三。
丙一、人法二同：是但本制，今篇所明是也。
下二，后随缘开之。
丙二、法食二同：时有二住处，欲共说戒，同利养，佛听各自解界通结。
丙三、法同食别：时有二住处，欲同说戒，别利养，佛言当各解通结。
乙二、戒场。
乙三、小界，分三：受戒、说戒、自恣。
甲二、摄衣界。
甲三、摄食界，分二：通结、别结。
若食同法别，即有二住处，为护住处，欲别说戒，同利养，佛言听之。
此是四方僧物和法，非结界法。
⑦余二如后，摄衣界出二衣篇，摄食界见四药篇。
结界元始，本欲秉法。
叙意。
初科。
元始者，推制法本因。
秉法者，明立界所为。
然律假缘兴，虽因布萨，至论制意，实通众务。
疏云①：结界众同之本，理须通和。
余法众同之末，并因后起。
是知除结界外，一切羯磨，并依法地。
①疏云，彼云不得受欲有三义。
一、结界众同之本等，如文。
由羯磨僧宗纲要，匡救佛法，像运①任持，功归于此。
理宜十方同遵，许无乖隔。
次科，释上二句，发下制意。
初叙羯磨。
僧以和为义，和但在心，非言不显，故须声教②表示僧情。
人法二同，水乳无别③，故云纲要。
受、说、治、谏，僧纲既举，佛法可存；匡救之功，亦由羯磨④。
若据任持，实通三时；今云像运，通语灭后。
于此者，即指羯磨。
上二句举三宝以彰德，下二句约时以显功。
理宜下，次明和同。
以法既高胜，人必齐遵。
十方者，且据阎浮。
许，犹使也。
①像运，济缘云：运，即是时。
②声教，济缘云：教由声说，故云声教。
③水乳无别，戒疏云：如乳合乳，如水合水，不得云乳合水。
④亦由羯磨，谓为僧宗纲要；佛、法二宝，匡救之功，亦由羯磨。
但为剡浮洲境，弥亘①既宽；每一集僧，期要难克；加以损功废道，恒事奔驰。
发起缘中分二。
初二句明境广。
剡浮阎浮赡部，皆音转也，方志②释为轮王居处。
又加提者，释迦谱③云：翻为洲也。
水中可居曰洲，今在须弥山南大海中故。
弥，大也；亘，广也。
俱舍云：三边各广二千逾缮那，南边广三逾缮那半，人面像焉。
每下，叙制缘有二：上明众法难成，下明自行有损。
要字平呼，约也。
克，遂也。
说戒犍度云尔时，诸比丘闻佛听诸比丘诣罗阅城说戒，在诸方闻者，来集疲极。
比丘白佛。
自今已去，随处结界等。
①亘，居邓切，音庚，遍也。
②方志，具云释迦方志，祖师永徽元年撰，或二卷，或四卷，今文见初卷。
③释迦谱，或云释迦略谱，或云释氏谱，祖师麟德二年撰，二卷，或云一卷，与僧祐十卷谱别也。
④此据五天四至，西域记云：五印土境，周九万余里是也。
大圣愍其顿极，故开随处局结。
作法分隔，同界崇遵，功成事遂。
总意如此。
立教中。
初二句，明开许。
顿极者，总上二缘。
作法分隔，示结法也。
同界崇遵，明制约也。
同遵羯磨，别众不成。
功成即自业无废，事遂谓众法易成，此彰益也。
下句总结。
又翻上释者。
局结反上通集，作法反上自然，同界反上十方，功成事遂，反上二损。
就中分四：一、列数定量；二、依位作法；三、法起有无；四、非法失相。
标列四章。
前二明结时缘法，后二辨结已是非。
初中。
大论界法，总列三种：一、摄衣界，如衣法中；二、摄食界，如药法中；三、摄僧界，是此所明，就中分二。
标简中。
摄衣摄食所以列者，同界摄故。
指本篇者，各从其类故。
注羯磨云：衣界者，摄衣以属人，令无离宿罪。
食界者，摄食以障僧，令无宿、煮罪。
僧界者，摄人以同处，令无别众罪。
此三分相，宗旨甚明。
一、自然界者。
未制作法已前，统通自然，或空有不同，水陆差别。
后因难集，便开随境摄，各有分限。
人所至处，任运界起，故曰自然也。
约处有四种不同，定量分六相差别，如集僧中。
自然中。
初明统通自然，即上剡浮一集。
空即兰若，有即聚落，水即水界，陆即道行，四种摄处，相无不尽。
未分已前，通为一集。
后下，明六相自然，即初开也。
初三句叙缘开。
随境即上四处，分限即界量。
人下，释名。
不假造作，故曰任运。
言界起者，但是随身到处，即有界限，非谓有法生起也。
约下，指量。
可知。
二、作法界者。
由自然限约，未可遂心。
设有大小，教文已定，用则不可①，舍则非制②；或作大法，地弱不胜。
故如来曲顺物情，听随处结，令楷式轨定；任情改转，使成羯磨。
弘济大功，非此作法，余不能办。
就中分三。
作法中二。
初叙自然。
上二句通标。
设下，别释有二。
初四句明展缩有妨。
教文定者，六相分齐也。
用不可者，界限③与处，不相称故。
舍非制者，不依六相，无教开故。
下二句明不胜。
羯磨法既尊特，常地莫行。
如持秘咒，必结坛场。
羯磨咒术，其类颇同。
故下，次明作法界。
初叙开结，此即第二开也。
开已复开，故云曲顺。
楷式定者，开中制也。
任下，显益。
上一句反上初患，下四句反上次患。
问：至此凡几开耶④？
答：初明统通，即本制也。
次分六相，即初开也。
复令局结，第二开也。
又作法中，复有二开：数集结场，难事结小。
若望法食二同法同食别二种大界，亦是第开，然莫非大界，故所不论。
已上凡经四开，文中宛尔。
古多妄解，故须辨示。
问：六相自然，开秉羯磨否？
答：此无明说。
以义定之，若准八年已兴羯磨受具，十二年后令弟子说广，由此始立结界，验知未结已行羯磨。
标指戒堂，亦在自然。
他部所计自然地中得成受戒，亦由此耳。
若尔，那云地弱不胜？
答：由在自然不胜故结，或可约开已为言。
疏云一开已后，凡有作业，非界不成。
故制崇和，益在斯矣，先开后制也。
若不尔者，六相自然，开之何用？
岂可一向作对、念耶？
又僧祇七树，异众两头，岂唯结界？
问：今时有结说戒堂者，何耶？
答：此迷教也。
结戒堂法，由未开别结，通一自然，僧集难准，故令指处。
局结才兴，戒堂即废。
况戒堂之法，但是标指，至论僧集，还依自然，全非结界，安得妄行。
又有错引初制大界羯磨⑤为戒堂者，谬复甚矣。
然今末世，知法者希，同住百千，来无数十。
若令尽集，事必无成。
必欲别结一处，用拟行法，可准围轮⑥之例，须加大界羯磨。
若据说、恣，本制通集。
然律明⑦布萨，场上有僧，得罪，得成，虽乖制意，且图成法。
况愚徒不集，事等难缘，判罪酌情，义非咎失。
①用则不可，是释展缩有妨也。
谓如说戒等，动有千万大众，如水道等界甚狭小而不能容受；欲展之广，而恐羯磨所依之处，与界限不相称，即是展有妨。
②舍则非制，或如秉四五人小法，不欲必广集。
然如兰若五里，太成迥远，舍之欲二、三里集，而恐违教制，无难不开，减故是缩，亦有妨也。
或可六相限局，不能容受，今舍定量，欲依广集，则违教制，是则用舍有妨也。
③界限，资行云：自然界限，与今集僧欲作法事处不相称。
④凡几开耶，通释云：具阅本律三五，记说戒犍度。
佛在罗阅城时，外道梵志三时集会，问讯供给，互相亲爱，即月八日、十四日、十五日。
时瓶沙王上楼视已，请佛令比丘如是。
佛集僧，敕如是集会，又为白衣说法。
后为新学不知戒相，改令说戒。
诸比丘随知友各别说戒，佛诃制令一处；不知何处，或在仙人所住山、毗呵勒山，或竹园，或耆阇崛山等，相待而疲极，佛言随所住处多少，共集一处说戒。
诸比丘不知何处，佛言：听结说戒堂，当如是作：大德僧听！
若僧时到，僧忍听。
在某甲处作说戒堂。
白如是。
是则始于耆阇崛山中立说戒堂。
后解已，于竹园更立。
时诸方比丘来集疲极，佛言：自今已去，随所住处说戒听结界白二羯磨。
当唱界方相已，如是结：大德僧听！
如所说界相。
若僧时到僧忍听。
于此一住处一说戒结界。
白如是。
佛言：听结界。
应如是结，当敷座打犍椎，尽共集一处，不听受欲，是中旧住比丘应唱大界四方相：大德僧听！
此处比丘唱四方大界相。
若僧时到僧忍听。
僧今于四方相内结大界，同一住处，同一说戒。
白如是。
上二法，俱大界结法，但第一是初制仓卒，结法未备，故更又出第二法耳，故随机羯磨出第二法。
律文云：时有四人众、五人众、十人众、二十人众羯磨事起，佛言听结戒场。
次听法食二同，次法同食别，次法别同利，次小界，次说戒单白，如是次第开听。
准之，说戒之法，自说戒堂，直至大界，而不经中间六相之开。
自余受戒等羯磨，通于六相。
可知说戒，独似不通。
加之集僧篇记云：结法未兴，唯除说、恣，通行余法；制后，僧事局开结界。
既云除说、恣，不通验矣。
若准会正记，开制四番。
初制统会说戒；不知所处，迟回，即听结说戒堂，第一开也，但是标指之法；次唱四方相，结说戒处，不通余法，第二开也；次结摄僧界，通一切羯磨，第三开也。
共初自然有四番，云云。
⑤初制大界羯磨，凡结大界白二法，律有两出，今本三五之二四以下，如上出之。
会正：初为说戒一法大界，后为诸羯磨大界。
然祖师白二法中，但列后不列初，依此非别法，但后改正耳。
⑥围轮，疏七·八云：又如明了论围轮别住者，先结三四小别住讫，周匝安相，四边开路，即名兰若地。
此外结大别住围之，如铁围山绕四天下。
⑦律明，三六云：说戒日，旧比丘来，见客比丘在戒场上，见而不求，便作羯磨说戒，有罪。
初、言大界者，谓僧所常行法食二同之界也。
大界中。
标云法食二同者，准注羯磨，合云人法。
彼云：界有三种，谓人法二同、法食二同、法同食别。
传写之误，无别所以。
昔云僧所①常行收第一，法食二同含后二，非也。
后二下文自列。
①昔云僧所，会正云：随机羯磨云界有三。
今文谓僧所常行，宜收前一；法食二同，通含后二。
简正云：僧常所行者，谓是人法二同界也；法食二同者，其余二界也。
明量者。
文中，同一说戒①，为界遥远，听十四日说者，十三日先往，不得受欲，准强百里②。
毗尼母③中：同布萨界，极远听一日往还。
虽有二文，未明里数。
示里数中。
初引四分·说戒中文。
同说戒者，谓法同界也。
不受欲者，宿欲不成也。
强百里者，约日定程，未可指的，故云强也。
此则为下会归之张本④。
次母论中。
彼名昼相应法，故云一日往还。
据此犹狭四分。
虽下，双结。
上云百里，乃义准耳。
①文中同一说戒，律云：若隔河水相去远，同一住处同一说戒者，诸比丘十五日说戒，应十四日先往；十四日说戒，十三日应先往。
不得受欲。
②强百里，济缘云：隔日方到，百里有强，故下取诸文，三由旬量，则百二十里也。
③毗尼母，卷七云：复有昼日相应法。
若比丘贪乐坐禅，坐处无有依止师，依止师住处但使一日得往还，遥依止不失；若比丘同布萨结大界处，极远听一日往还。
④张本，书言故事六：预为后地曰张本。
诠：张，本也。
笔削二曰：欲张其本，故揽广以成略。
⑤旧解同律，简正：大德云一日往一日还，非谓一日中得往返，论文语似不了。
会正引增晖云：谓一日往一日还。
此义非也。
论中既云昼相应，显是一日中往还也。
昼夜相应法，受三衣不离宿。
二日二夜相应法，即未受具人同宿。
故僧祇①五分②善见③并云三由旬为量。
明了论云：三由旬者，合角量取。
亦不知由旬大小。
智论：由旬三别：大者八十里，中者六十里，下者四十里。
此谓中边山川不同，致行李不等。
四分·衣法中，由旬准有八十里者，此据上品为言。
明由旬中。
初引四部量同。
如五分云：时有结无边界者，佛制极远应三由旬。
合角④者，方维量等也。
次引智论示由旬不同。
初列三品。
此下，释所以：平坦则延之⑤令长，险阻则折之令促。
疏云：由旬乃是中梵量名，正名逾缮那，此无正翻，乃是轮王巡狩之停舍⑥，犹此古亭，岂局里数？
大分为言⑦，四十里也，相传为定。
⑧四分·衣法下，彼说诸释⑨种能远射，或有一由旬中的，或七十里乃至三十里中的者。
由旬既列七十里上，故云准有等。
此下，准论决律。
①僧祇，卷九下：一比丘白诸比丘曰：我向持欲来为水所漂，殆死得出，今可广结界不？
诸比丘言：得。
汝去上下水三由旬作识，若树，若石，若堆，如是等作识来。
说羯磨者，应作是言。
②五分，一八云：佛言：结无边界，不成结界，犯者突吉罗。
诸比丘复结十二由旬，或十由旬界，说戒时往，乃至或遇野火，或遇暴水，或遇贼剥，便有梵行难、衣钵难及命难。
以是言佛，佛言：若结十二由旬，若十由旬界，不成结界，犯者突吉罗。
今听极远三由旬。
③善见，一七云：约布萨界，极广得三由旬，不得过。
若过，不成界，得罪。
④合角，业疏七·五：明了论中，三由旬者，隅角量取也。
记云：隅角量者，为取四圆。
若四方量，则四隅有余故。
集僧篇云：明了云：合角量取三由旬。
记云：合，犹和也。
角，即四隅。
⑤平坦则延之，意云平坦则八十里为由旬，边险则促为四十里。
若依钞批，异此。
彼云：以中国地平，是故近也。
北方山陵高下，是故远耳。
意云：直取径量中边无别，但山陵处波曲而去，故行程倍也。
今记约行程，譬如八尺丝布，平险二处两向径量，虽有延促，糸量还同。
谓平坦八十里，险阻四十里，此约在上两向直径量之，而险道有屈曲，故行程同也。
通释云：钞批释合多论，彼云：摩竭国一拘卢舍，于北方半拘卢舍。
中国地平，是故近也。
北方山陵高下，是故远耳。
⑥停舍，小补韵会：亭，道路所舍。
济缘二上，释今文云：轮王停舍，与此间古亭，即今之馆驿也。
驿，传舍也。
⑦大分为言，济缘云：据俱舍，止十六里。
准教酌中，故云大分。
⑧俱舍不同，俱舍以十六里为一逾缮那故。
⑨诸释，此琉璃王将诛释种，集四种兵，往舍卫国，去彼不远，作小营住。
时释种等，放矢射之。
通用所归，准律文意，应百二十里，以下品为定。
定判中。
初句总会诸部，次句别考本宗，并如上引。
应下，定里数。
以下，取由旬。
则本部他宗，同归一致。
萨婆多云：尼结界者，唯得方一拘卢舍也。
必有难缘，可用僧祇，三由旬内随意结取。
尼界中。
初明常途量。
一拘卢者，准前道行。
多论拘卢定取二里。
尼钞注云义准五里，五字应误，以杂宝藏则五里故。
疏云：以恐远险易陵辱也。
必下，二、明难开量①，则同大僧。
彼因王、贼等难，故开宽结，随意往避，不出界故。
①明难开量，准僧祇九，此避难界，为王贼等，本为僧而起，兼通尼众也。
彼三一云：若安居中，诸比丘若死，若罢道，若余去，尼不得去。
三由旬内，有僧伽蓝者，应通结界，半月应往问布萨。
若道路贼难恐怖，畏夺命、伤梵行，有此等诸难者，至彼安居。
二、明戒场者。
律云：以僧中数有四人众起，乃至二十人众起，令僧疲极，佛听结之。
不言大小。
善见云：戒场极小，容二十一人。
减则不听。
余如后结。
戒场中。
先引开缘。
数字入呼。
众起，即羯磨僧事。
四位僧中，略举初后，中二大同。
善下，示量。
以二十人僧通行一切众法，更兼所为，故容二十一人。
减则不周，故所不许。
此据一众为言，必兼二众，须容四十一人。
问：二界立量同异云何？
答：大界制广，狭则不拘。
场界制狭，广则无在。
所以然者？
大界更广，不免奔驰之劳；场界更狭，行法有所不足。
故坛经中乌仗那坛纵广二百余步，疏云律中①坛上相觅不见，故可知矣。
①律中，本律三六。
记云：即前所引说戒法中比丘在场，或求不得明非狭矣。
三、明小界者。
此并因难事①，恐废法事，佛随前缘，故开结之。
并无正量，随人坐处即为界相。
三小界。
初科，先叙本缘。
难事者，心不同也。
恐废者，示权意也。
并下，定量。
①难事，此谓本界得诃人，心不同忍，故来诃法，令事不成故名难。
一、为受戒开结小界。
旧准戒场，身外有界。
今依文取义，全无外相。
如正加中。
二、为说戒事，下至四人直坐。
三、为自恣事，下至五人圆坐。
列示中三。
初受戒中，前出古解。
结戒场法，亦名小界，故得准之。
彼计问难、安立，并须界内，独此一种须立外相。
今下，直示正义，指斥如后。
文、义并见次科。
下列说、恣。
直坐圆坐，此亦循古，一往分之，义必无在。
此三无外量者。
由是难开，随人多少。
若限约外量，终非遮难。
故文云①今有尔许比丘集者，止取现集之僧。
坐处有地，依地结之。
若事作已，即制令解。
不同前二，以久固作法，人所依止。
释无外中。
初句牒前。
由下，正释，初示义。
故下，引文，即说戒小界羯磨缘②也。
若下，复约制解，以彰不立。
疏云：不应不解而去。
显无外相，起必迷方。
不下，显前须立。
①文云，卷三五结小界羯磨文也，具云：大德僧听！
今有尔许比丘集结小界。
谁诸长老忍今有尔许比丘集结小界者默然，谁不忍者说。
僧已忍听尔许比丘集结小界竟。
僧忍默然故，是事如是持。
疏二之上引此文云：知数人外无界。
②小界羯磨缘，卷三五：大德僧听！
今有尔许比丘集。
若僧时到，僧忍听。
结小界。
白如是。
羯磨缘亦同此。
二、明依位别解。
位则有三，如上所列。
依位解者，即三法界。
若有戒场，先须结之。
今且论无者结大界法。
就中分二：先出缘成，后明结解。
大界，标中。
先结场者，此言合在有场法中。
当时有执昔见，故预点之。
初中有三：一、料简是非；二、竖标唱相；三、集僧欲法。
出缘成中。
料简一科，义是称量。
第二即陈本意。
若约唱相，合须在后，今望竖标，故当次列。
第三即摄能秉五缘，义兼托界。
是则三科总含八缘。
问答二种，见正加中。
初中。
问：大界有村得合结不？
答：五分：诸白衣新作堂舍，为得吉利，或为非人所恼，请僧于中布萨。
萨婆多云：凡结大界所以通聚落者，以界威力故，恶鬼不得便，善神所护。
为檀越故，通结聚落。
四分文中，亦结村取。
初问。
村者，即是俗舍。
西竺僧坊多有俗住，此土或容暂止，或复界宽，恐疑故问。
答中，初引五分。
既请布萨，必先结界。
此文乃是全在俗舍，类显僧界有村不妨。
次引婆论，明文通结。
聚落即村，名通大小，今取男女所居，下至一家，即名聚落。
后引四分，即摄衣文①。
疏云：四分明文除村、村外，明知摄僧不简村也。
有引法食②二同文者，非。
彼明界相③耳。
村取者，昇本④作取村，或云误写，合作聚字。
①即摄衣文，问：结村取文，不似摄衣文，何举彼乎？
答：即准疏也，彼引摄衣证故，又结人法二同文中，无通村言故。
②有引法食，会正云：四分下，即指律结法食二同中唱相云若粪聚，若村界是也。
③彼明界相，谓彼但唱界外相耳，非谓结村为界内。
卷三五，二同界中云：当唱四方界相，阿兰若处，树下若村、村界。
④昇本，有云昇州本也，是依处名。
有云智昇本也，是从人名。
智昇住唐京兆西崇福寺，于开元十八年，岁次庚午，撰开元释教录二十卷。
宋僧传第五卷。
问：界中有水，得合结不？
答：律中河者，除常有桥、船、梁得结，若驶流者不得。
必有桥、梁及浅水无难，准理应得。
故尼律中云水者，独不能渡，此通界内外也。
次问中。
律虽明约，理非全闭，故此决之。
答中。
引律者，彼因比丘隔河结界，十五日欲往说戒，而不能度，故佛制之。
除船桥者，此明开也。
桥梁事一，物有大小。
若驶流者，此明制也。
驶，疾也。
必下，准理决通。
语略船字。
虽是疾流，但令可度，不障来集，故判理得。
下引尼律，转证无桥得结不疑。
即僧残中独度河戒。
彼云但使褰衣度水，乃至界内亦犯，故云通也。
问：一标作两相得不？
答：一肘已上作者，准得。
明了论疏中：如一大山，东西各结别住。
又云二绳别住①等。
准此大墙等类，可分别者，皆得为之。
三问。
恐二界相接，又欲显示标量故也。
答中。
初从古定量，次准论示通。
初明大者。
山即一标，东西共用，即为两相。
又下，明小。
二绳者，如两寺相邻，一欲结界，而邻僧作难，故开此法。
先于本处随地安相，以绳围绕，引绳远去，但使彼僧在自然外。
至彼先安相已，复以绳围，僧集于中，循绳唱相。
两处绳围，故名二绳，中间一绳左右两边，即为两相。
准下，正决。
大墙准山，可分准绳。
上云一肘，虽不显破，然准论文，颇彰彼局。
疏云相去一肘，无有正文，约同二绳，得分便罢是也。
①二绳别住，二绳者，本寺及集僧处，是为二也。
济缘二上二绳者，谓两处绳围，中间连续也。
例如本寺与邻寺在一自然界内，而欲与别界作法，即集僧处于本寺外别处，此时用绳一端围绕本寺，中间相连，另端围集僧处，连成一界矣。
②不必兰若，是破古解局也。
会正云：于所结处，随地形安相已，以绳围绕，引绳一头出至兰若，先安小相，以绳绕之。
又钞批云：言二绳别住者，如大聚落两寺相并，一欲结界，一不肯和。
由不同意故，即用一绳围戒场，一绳围大界，引出兰若。
唱相结之竟，鉴其兰若处为坑，恐有比丘入中，作聚落中之别众。
意云聚落中结界，本寺与此兰若处集僧处，以同一作法界，后日在彼聚落本寺作法，若异比丘入此兰若集僧处，本界作法不成，一界有别众故。
又集僧处才容四人，作法处所至小相也，故通鉴为坑。
问：钞一标两相者，喻如有东西两寺相并，中间竖一标，东楞为东寺界相，标西楞为西寺界相。
然今二绳地，中间一绳下界体，绳两边界相，见此一绳非在二寺中间，何引此一标两相证用之？
答：虽非二界中间，既以一绳两边为两相，以之例知，亦以一绳可为二界标相耳。
问：古记引绳出兰若者，明了疏云令出城邑外半由旬结之云云尔者。
古者最有所据，何斥之耶？
答：。
问：今将石木为相，为取内外耶①？
答：若圆者取中央，令界相正，与标分相当；或取外畔。
若尖斜之物，随以一分为限。
余他物准此。
应先须示知尺寸分齐，预向僧述。
不得通指一山，妄充外相，致令寻求分齐，不可得知。
四问中。
物有多别，须定内外。
答中。
初明圆物通内外。
先明内者，如傍地䦘②，直穿诸柱，不劳循外。
旧云③生树穿中，容生长故，见穿柱者，反乃嗤笑。
且问中通问石木，木可云生，石宁有长？
必有圆石，穿中得否？
文中但云令界相正耳，请细详之，勿事粗鲁。
或下，明循外。
若下，次明尖斜。
取外方者易解，文中不言。
一分者，若角若楞，须分内外东西，的指分齐。
余下，指例。
应下，诫审悉。
非唯唱者，理须合界通知。
不下，遮滥。
今时行事，潜录界相，遣他令诵，曾不案行。
同住之僧，莫知其处，徒相劳扰，法定不成。
下云结界如法者少，斯言不虚。
①为取内外耶，准记，内谓中央，外谓边畔，通前后两畔。
②地䦘，济抄云：中墙基连木等，名之䦘。
汇：音限，门阈也。
③旧云，会正云：中央者，据生树为言。
若从外唱，树长相失，则与标分不相当故。
简正记亦尔。
问：界标与相及体，若为分之？
答：标谓山石之物，用为指的；相即标畔，界体之外表也；体谓相内作法之所。
或标即体，或标异体。
相必体外。
临时处分，三所不同，并预委也。
五问中。
标等三相，结界宗要①。
一事有迷，众缘徒设，故须明委。
答中，先示三种。
标即物者，即次科②所引四分、善见等。
相即标畔者，内外两相，皆依其畔。
体之表者，谓方圆曲直，即下界形也。
疏云③：标即唱者之所据，相即羯磨之所牒，体即作法之依地。
斯文益显。
或下，示离合。
初二句简标体。
标即体者，据外唱也。
标异体者，约内唱也。
次一句简体相，一向不异④。
临下，诫早辨。
①宗要，济缘七·一三：斯乃结法，正陈本意。
乖此则心无所缘，法无所被，故知为要。
②即次科，结无场大界中有三科：一、料简是非，二、竖标唱相，三、集僧欲法。
今言次科者，即第二科也。
③疏云，济缘七·一三：示量中，初科，前分三量：初是周回标物；二、谓四围外表，羯磨牒云四方相内是也；三、即所围内地。
循外为相，则标下即体；就里为相，则标与体异；标体容有异同，体相必不相离。
④体相一向不异，体相必不相离，故云相必体外。
体如身分，相似皮面。
一向者，内唱外唱不异也。
问：界得重结不？
答：律云：不得二界相接，应留中间。
若疑有者，解已更结。
故不开重。
第六问。
律无明断，世有滥行，故此释之。
答中，初以义决。
文出说戒，既制相接，验不开重。
彼云：时诸比丘二界相接，佛言不应尔，当作标式。
彼二界共相错涉，佛言不应尔，应留中间。
今钞合之耳。
若下，引例决。
即药法中开净地文。
彼云：诸比丘不知何处是净地，白佛。
佛言：若疑先有净地，解已然后结。
如篇末备引。
故下，通结二文。
昔人有作行事策者，云：凡欲结界，恐往世曾结，必须先解。
后世相承，名解妨疑。
不问空有水陆，曾结不结，例皆先解。
弊风罔世，三百余年。
虽英敏间生，曾无一悟；况执迷鼓论，于今尚然。
有据此文，故须略释，直引明据，余广如别。
今言疑者，略有二种：一、疑先结如非，二、疑标相分齐。
初中。
如受戒篇云：羯磨所托，必依法界。
若作不成，后法不就。
故须深明界相，善达是非，访问元结是谁，审知无滥，方可依准。
不然，解已更结。
戒坛经云：至于结界持护，要须是非相显。
若疑若误，舍已重加，岂非敬慎之至也！
又下云：先结大界，后结戒场，不成后法，故须解之。
又五百问云：于中受戒，恐无所获。
又受戒中，引僧伽跋摩恐界不如法，驾船江中等。
二、疑标相者。
下云：结已即须榜示，令后主客俱委，无有滥疑。
又云：作羯磨比丘死，余人不知界处，佛令舍已更结。
又下引治故伽蓝不失净地，若疑，应舍已更结，故知界在等。
请考诸文，足为明据，岂是先不结处，强自生疑？
且羯磨所加，缘如则法就，事须考实，岂得妄施。
过滥实多，未可卒叙，必遵圣教，何用浪争。
二、竖标唱相。
初、标相者。
四分界相不定是非。
文中：若东方有山称山，有堑称堑，草𧂐、汪水、粪聚、钉杙、空处、露地。
准此立法，诚所不可。
何者？
凡论立相，为知界限久固，作法、集众、破夏、离衣、护食等缘。
若将空地为处，空则无相可指。
必有其事，随时准行。
或是一席之法，聊知空碍两分。
必作久固处所，准用他部，并案本宗，彼此通用。
次明竖标。
本宗中二。
初列相。
且列八种，今须委引，要知出处。
初制①大界法云：当唱方相，若空处，若树下，若山，若谷，若岩窟，若露地，若草，若园边，若冢间，若水涧，若石，若树杌，若荆棘边，若汪水，若渠侧，若池，若粪聚，若村，若村界②。
重制法中，山、堑③如文，若村，若城，若疆畔，若园，若林，若池，若树，若垣墙，若神祀舍。
戒场中云：若安杙，若石，若疆畔。
三处所出，或有同异，对之可见。
准下，二、评量：初二句指漫；何下，出意。
文中略举空地，若准疏云：如空处、露地、草、钉杙，皆非久固，不可依承。
必下，明临事用舍。
初通标；或下，别示。
初明暂用。
空谓指空为相，碍谓以物为相。
由物相间，空处可辨，故曰两分。
必下，明久固。
准他部者，生下善见。
①初制，今引彼文示，律三五：尔时诸比丘，闻佛听诸比丘诣罗阅城说戒，在诸方闻者，来集说戒，疲极。
时诸比丘白佛。
佛言：自今已去，随所住处，若村，若邑境界处说戒，听结界白二羯磨，当作如是结唱界方相，若空处若村界，彼称四方相已，众中应差堪能羯磨者，如上当作白：大德僧听！
如所说界相。
若僧时到，僧忍听。
于此一住处一说戒结界。
白如是。
大德僧听！
如所说界相，僧今于此一住处一说戒结界。
谁诸长老忍僧于此一住处一说戒结界者默然，谁不忍者说。
僧已忍于此一住处一说戒结界竟。
僧忍默然故，是事如是持。
佛言：自今已去，听结界应如是结。
当敷座，当打犍椎，尽共集一处，不听受欲。
是中旧住比丘应唱大界四方相，若东方有山称山，有堑称堑，若村，若城若神祀舍，如东方相，余方亦尔。
众中应差堪能羯磨者如上，当如是白：大德僧听！
此住处比丘，唱四方大界相。
若僧时到，僧忍听。
僧今于四方相内结大界，同一住处，同一说戒。
白如是。
大德僧听！
此住处比丘唱四方大界相，僧今于此四方相内结大界，同一住处，同一说戒。
谁诸长老忍僧于此四方相内结大界，同一住处，同一说戒者默然，谁不忍者说。
僧已忍于此四方相内，同一住处，同一说戒，结大界竟。
僧忍默然故，是事如是持。
时诸比丘有须四人众羯磨事起，五比丘众、十比丘众、二十比丘众羯磨事起，是中大众集会疲极。
诸比丘白佛，佛言：听结戒场。
当如是结，白二羯磨。
称四方界相，若安杙，若石，若疆畔作齐限。
众中当差堪能羯磨人如上：大德僧听！
此住处比丘，称四方小界相。
若僧时到，僧忍听。
僧今于此四方小界相内结作戒场。
白如是。
大德僧听！
此住处比丘，称四方小界相，今僧于此四方小界相内结戒场。
谁诸长老忍僧于此四方相内结戒场者默然，谁不忍者说。
僧已忍于此四方相内结戒场竟。
僧忍默然故，是事如是持。
已上三段文，一连文也。
初一段是初制大界标相文，以与记所引同，中略若树下等十七界相。
次佛言已下，第二重制，七相方文亦略之。
重制者，初制仓卒，唱相等未周备，故重制令极尽。
今时结法，正须重制法。
思法可有缘起，祇律本脱漏而已。
时诸比丘下，第三，戒场文，所列三相，律与记同焉。
②若村若村界，问：此二相何别？
答：准衣界，即以势分名界耳。
故彼云僧伽蓝界者，在僧伽蓝边，以中人若用石若砖掷所及处是名界，乃至库藏界亦如是。
③山，三五：是中旧住比丘，应唱四方大界相，若东方有山称山，有堑称堑。
④律云，此文本在神祀舍下。
善见①云：相有八种。
一、山相者，下至如象大。
二、石相者，下至三十秤；若漫石，不得，应别安石。
三、林相者，草竹不得，体空不实②；下至四树相连。
四、树相者，不得以枯树为相；下至高八寸，形如针大；若无自生，种之亦得。
五、路相③者，下至经三四村。
六、江相④者，若四月不雨，常流⑤不绝。
七、蚁封相者，下至高八寸。
八、水相者，自然池水⑥者得。
准论征律，城、堑等缘，成相可知。
他部八种，并有分量，在文易解，难者略释。
二、曼石，准论，曼字从水，谓无楞角也。
四中，八寸者，据量太小，恐有损折，止可暂用。
必作久固，须选大者。
第五，三四村者，有人往还，必无荒废，论云穷路不得。
六中，四月者，三时中举一时也。
久无旱涸，相不失故。
论又云：水深二尺，得作。
七中，蚁攻土成聚，谓之蚁封。
第八，自然水者，非造作也。
论云：若通水入田，或缸盛水，皆不得。
准下，会通。
征，证也。
城、堑等者，如上所列，山石、涧渠、林树、垣墙，久固之物。
律但通列，不明分齐，须论证之。
然而论中，路、江、池、水亦难准据，针树、蚁封宁为久固？
若今行事，未可全依。
①善见，一七云：界相者，若山界相，大者如须弥山，小者如象大。
石界相者，大者如牛，小者三十称。
②不实，善见接云：是以不得作界相。
林相者，大林乃至百由旬；小林者，下至四树连接，亦名为林。
③路相，相本作界相，善见接云：入田路、聚路，向河取水路，穷路，皆不得作界相。
大路或车步路，路短者乃至三四村，皆得作界相。
④江相，善见：好王治化，五日一雨，此雨江水，不得作界相。
⑤常流，善见：水深二尺，得作界相。
⑥池水，善见：得作界相。
若通水入田，或缸盛水，悉不得作界相。
此是八种界相。
⑦极底路，济缘七·一一：穷途不得，谓极底路，人绝草生，失本相故。
既知相为结本界家所依，结已即须牓①示显处。
令后来者，主客俱委，无有滥疑。
榜示中。
若据此文，合在结后。
欲明标相是界所依，传告后来，须存久永，故于相后，预而示之。
无滥疑者，必无榜相，容生疑滥。
结处生疑，文据弥显。
①牓，与榜同。
标榜。
次明界形。
善见、明了二论，随方曲直，任处辨形，不论定指。
广如大疏，略说如义钞中。
界形文略，指广如他。
今须引论示其名相。
善见五种：一、方，二、圆，三、鼓形，四、半月，五、三角。
了论十七种，皆名别住：一、长圆，二、四角，三、水波，四、一山，五、一岩，六、半月，七、自性，八、围轮，九、一门，十、方土，十一、四厢，十二、二绳，十三、比丘尼，十四、优婆塞，十五、垣墙，十六、圆，十七、颠狂。
此中一、二、三、六、十六，五种，约其地形。
四、五、七、八、九、十、十一、十二、十五，九种，就其处所。
十三、十四、十七，三种，约人别居，不论形相。
问：界形与相，同异云何？
答：若对前文标、体、相三，此门上科即是其标。
次明界形，即同前相。
寻之可知。
二、明唱相者。
今时结法，不过有二：或在兰若，依山、附水、傍道、缘树；或在城邑，便随墙、院、篱、栅、堑、渠，多是四方，时有屈曲。
先须识过，后避过唱之。
唱相。
离过，叙由中。
初举空有两处，时所多行。
先下，诫须预知，不容罔冒。
谓先学未达及后进诸师，若唱方相，便容滥述。
如从院外唱云：从东南角直至西南角，乃至一周。
正南寺门，则有别众之过。
以界限从墙外直过，门限外则成界内。
若寺内作诸羯磨之时，墙限外有僧不集，岂非别众？
故知唱相必须屈曲唱出，不令后悔。
亦不可笼通云随屈曲，屈曲亦通深浅远近，终成不识分齐。
外唱中。
初叙过源。
如下，出滥相，分三。
初示彼唱法。
正南下，二、推过滥。
此约寺门当垣墙之间，故有内外两唱之过，如下图中所示。
必若寺门齐墙内外，亦无此患。
随处明之，未必皆尔。
故知下，三、教如法，随曲唱结。
后行法时，无别众患，则无悔也。
亦下，遮滥。
然行事之时，若篱墙曲折深远，须立标相，从于某处至于某处。
必若分齐分明，少有迂回，恐成繁累，略云随屈曲者，亦无有过，但令唱者及同法僧识知其处。
近世有人，计其尺寸牒入相中，太成细碎，不必须尔。
若从院内唱相，从门直过，则限内是界外也。
便有别众、破夏、离衣等过。
如寺中作法，有人说欲讫，至门限内，还复到来，岂非出界入界，是别众也？
若破夏者，有人依界安居，明相未出至门，明了乃反，岂非破夏？
言失衣者，依界结摄衣界，明相未出，不持衣往，明相出，界外岂非失衣？
故委示过，然后唱之。
内唱中：初出彼唱；便下，推过。
初总示，如下，别释为三。
初、释别众。
以与欲出界，失法成别。
若下，次、释破夏。
依界者，对无界依蓝，则无此过。
言下，三、释离衣。
以自然护衣，亦无此过，故约作法衣界明之。
故下，结示。
兰若之中，亦有斯过。
妄指山谷，滥委林树，及至分齐，曾何得知？
结并不成，一何自负！
兰若中。
今时立相，标物相远，中无倚附，遥指暗唱，颇符此责。
自负谓负罪，即非法吉罗。
违教虽轻，结业弥重，即如下云自陷陷人是也。
故明了论中结水波别住，一丈五尺，以石次之，周匝安已，便随石唱。
善见亦云：漫石不得。
并是明文，不容滥述，自陷陷人。
脱作受法不成，令他一生虚过。
自身未来，还逢此界。
故大集言我灭度后，无戒比丘满阎浮提，斯言验矣！
引教斥中。
了论水波一丈五尺，谓标石相去，非谓长短①高下也。
并下，正斥：初通举两损；脱下，别举受戒释成，损中尤甚故。
上二句释陷他。
自下二句，明自陷。
故下，引证令信，极励存心。
①非谓长短，暗破会正也。
彼云：一丈下，此举石之长短，或丈或尺，周匝次之。
次明唱法。
律中使旧住人唱。
未唱已前，亲自案行，识知处所。
屏处暗诵，勿使对众致有謇涩。
唱人中。
律使旧住者，一往且据谙练方所，准业疏云律制堪能，岂局主客，斯为通论，固可依承。
未下，委示唱者唱之方便。
要在亲瞩，不唯诵文。
先须东南角为始，周匝直指相当。
律云东方有山等。
若依东方而唱，至角曲回，则不分限齐。
今行事者，据易为之①。
定初始中。
初示法。
东南为始，且据此方门多南向②，余向随改，不必一定。
若约通论，不问方隅，但从寺门左角发首，可为定准。
相当者，始末还合也。
律下，遮滥。
恐执律文，妨行事故。
以起方则四维不分，起维则方维俱显，又方面通漫，起无所从故也。
①据易为之，会正云：从方面唱者，则难分起尽。
若从角起则易晓，故曰行事据易。
②多南向，疏九·一七：祇桓诸寺，门并东开。
中梵尚日初方，故门在东为上。
又多东风吹气散也。
记云：寺门东向，故厨在西、南。
然此土寺门多是南向，尚于正阳，故厨、厕宜在东北，亦以多南风故也。
若在空野中结者，先指四标在四维，然后僧中差一人唱之。
被差者即起礼僧已，立唱云：大德僧听！
我比丘为僧唱四方大界相。
从东南角枣树直西至西南角桑树，从此北行至西北角柳树，从此东出至东北角榆树，从此南来还至东南角枣树，此是大界外相一周讫。
三说皆尔。
若临事别相，准改唱之，不容纰谬。
空野唱中。
须起立者，使众见闻也。
不称名者，以羯磨牒唱，恐滥为别①故。
准业疏云亦有牒名②，义亦通得，莫非成僧，故知不局。
相中四树，出法示相，随物随改，不必须树。
纰谬，犹错乱也。
①恐滥为别，济缘七·一九：彰滥所以，谓唱相若称，羯磨必牒，若止四人行事，恐谓所牒非数，能秉非僧，故云滥别。
通释：五分、十诵牒名，四分、僧祇不牒名。
②亦有牒名，济缘又云：亦下，次显通意。
谓羯磨词中，前纵牒名，后正结界，所为自别，牒亦不妨。
意云：羯磨文中云结大界，是即根本，正所为事；故纵初牒名，但是缘耳，无非能秉，所以无滥。
若城邑中寺多有墙院，并从内唱。
前缘如上。
后云：从寺外院墙东南角内角，旁墙西下，至南门东颊北土棱；随屈曲南出至门阈里棱；旁阈西下至西颊里棱；随屈曲北入至门西颊土楞；从此西下至外院西南角内角；从此北下至外院西北角内角；从此东下至外院东北角内角；从此南下还至东南角内角，是为大界外相一周讫。
三说已。
城邑法中。
前缘者，谓礼僧等相。
文准下图中。
大墙为法，对之可见。
今时录相，复从简要。
随门所向，望前为出，至后为入，左去名上，右去名下①。
又起角处，则云从此，余处不著。
虽非钞意，于事易明，义须准用。
三说者，律无定制，疏准受忏乞词，例须三遍，以俱是前缘，羯磨所牒故。
①右去名下，四方皆尔，但顺转曰下，逆转曰上耳。
文中西下北下东下南下是也。
若依尼钞，但顺名出，所谓西出北出东出南出云云。
若有五门、三门，及篱、栅、墙、堑，斜角方屈，随处称之，准上式也。
若有障隔，欲穿墙直过，当唱院名，依院墙唱相。
次科。
五门、三门者，今亦从易①。
至于东颊，穿限头入，循限里唱，彻至西颊，还穿限出。
在事省繁，于义无失。
障隔穿墙，须唱院名，有所简别。
或院墙不一，更加方隅，别名标异。
①今亦从易，问：钞从内唱，记何约外？
答：准资行钞，钞、记出边边云云。
然云约内，亦无违欤。
谓至东颊南出穿入门限木内，更复向西，循限里穿彻至西颊，至已，还向北穿出也，亦文不违。
是则不顺屈曲，直至穿彻，故云从易也。
通释：资行有场大界唱外畔，无场大界唱内畔。
三、明集僧、与欲法者。
初言集僧，必先尽自然界内。
若标宽界狭者，尽标集之。
僧祇云：避难界中，三由旬内有比丘者，并呼来，若出界已，作法结之。
有师云：但尽自然而集。
以标内地非自然界故，又未加法；若羯磨已，方有别众。
僧祇所明，彼为难缘，恐成障碍，故须集之。
准理不然，并集为要。
无正教可准。
集僧中。
初科，先出正解又二：初、明标狭界宽；若下，二、明标宽界狭。
僧下，引证，从标不疑。
避难者，彼第八云，一住处诸比丘，前安居、后安居日已过，有难事起，若贼，若王难，若夺命，若破戒，若水多虫，漉不能净，欲至余精舍避此诸难①，故听结之②。
有下，斥非。
初出彼计。
僧下，彼以明文为妨，故作强释。
为难缘者，显非常途也。
恐障碍者，摄处既广，情容不同故。
准下，正斥。
但彰无据。
言准理者，疏云：虽在自然之外，非别所收。
然作法文中通牒标内，拟成二同，唱时结时，别众在内。
律无开处，何得非别？
①诸难，僧祇接云：去三由旬内，若彼有比丘，若呼来，若出界去，羯磨者作是说云。
②故听结之，彼辄出他，恐破安居，故三由旬内，若有余寺，通结一界，乃得避难。
彼复有诸方界，谓夏中有命梵等难，四方各三由旬内，得自在结界。
③旧记妄云，会正：古谓僧祇明三由旬集者，为恶比丘来留难，恐法不成，故必尽集，此又古师不了祇律也。
今记主意：古师意：难缘者，亦为王贼等难，是非常途；然通集者，恐若来入自然，情和难定，故先预集，和结之也。
通释：恶比丘者，与不同意比丘别也。
又旧记所谓，指钞文有师也。
若标内有村，纵自然内不欲取村者，当绕村唱内相，后唱外相，作法结成。
村内比丘，不须外集。
次科。
村界中。
村内不集者，据结已为言，初结须集。
若相内外有尼界及尼，不妨结法，两不相摄。
尼界者。
僧尼二众，各不相足，互结无妨。
若有作法僧界，但令比丘不出本界，唱内相已，通结取之。
如明了论围轮别住之例。
僧界中。
令不出界者，自然不摄①法地人故。
唱内相者，中留自然也。
如下，举例，如前释。
①自然不摄，谓自然、作法，彼此分隔，无别众过。
二、不得受欲者，具有三义：结界是众同之本，理宜急制；自然界弱，不胜羯磨，此僧祇①正文；令知界畔，护夏、别众、护食、护衣等。
十诵云：作羯磨比丘死，余人不知界处，佛令舍已更结。
故须尽集。
不受欲中三义。
初、约结法。
对余羯磨明制缓急，有开不开。
业疏续云②：余法是众同之末，并依后起。
二、界弱者。
欲法本开，为成同界羯磨众法。
地既不胜，欲将何用？
此义唯除结界，就余法明之。
疏云：自然本弱③，僧事不行，不开一结，用通僧界，诸务不立。
故此白二，乃是前开。
欲是末缘，必凭僧起；界是作法，强故摄之。
三、令知界。
此义最优，文据复显。
余人不知者，若约同法，理合皆知，或容后忘，或是后来比丘，未立榜示，致有斯缘。
①僧祇，九云：不羯磨地者，不得作僧事。
若作者，得越毗尼罪。
②业疏续云，钞文上二句与疏同，故但引下二句定之也。
但钞下三字，疏作须通和。
③疏云自然本弱，济缘七·一六：二中，初叙僧法不许自然，唯一结界事须开耳。
首冠诸务，故曰前开。
欲下，次明欲法必须法地。
僧本欲末，从本故胜。
④旧记谬解，会正：羯磨即欲羯磨。
僧祇云：非羯磨地，不得受欲。
二、正加圣法。
上座云：僧今和合，何所作为？
答云：结大界羯磨。
当白二结之。
加法中，初科。
但答结大界者，结法唯一，无所简故，不须更加白二之言。
文云：大德僧听！
此住处比丘唱四方大界相。
若僧时到，僧忍听。
僧今于此四方相内结作大界，同一住处，同一说戒。
白如是。
大德僧听！
此住处比丘唱四方大界相，僧今于此四方相内结作大界，同一住处，同一说戒。
谁诸长老忍僧今于此四方相内结作大界，同一住处，同一说戒者默然，谁不忍者说。
僧已忍于此四方相内，同一住处、同一说戒结大界竟。
僧忍默然故，是事如是持。
白①羯磨中②。
律中本无作字，随机羯磨及古本写钞皆无，定是后人妄加，虽无巨害，终成参滥。
①白，业疏七·二三：前第二句缘本双陈者，住处比丘，缘也，唱大界相，本也。
及至第四句，缘是傍疏，本是亲正，故直举示，决通和相也。
列二同者，结界所为，非正结事，当时为说戒故，便结此界，因牒入法。
②羯磨中，济缘七·二七：然据单白，缘本可分，若羯磨前白，则缘本不同。
如结界白，比丘为缘，牒相为本；及至羯磨，人、相并缘，结界是本；受白亦尔，从和尚等为缘，乞戒为本；若论羯磨，从、乞皆缘，僧受为本。
随义裁取，不可一例。
二、明戒场大界之法者。
先竖三重标相。
最内一重，戒场外相，自然界内标；中间一重，自然界外，大界内相标；最外一重，大界外相标。
即须周匝先唱内标一重已，作法结之。
有场界中。
言戒场者，受、随等法，多行于中，疏云似世诸场①，莫非聚结异品，收拾胜利故也。
然图中标为戒坛者，谓于场中别更封土②。
若据初开，未必有坛，所以律中约通从本，但云场耳。
三标内外，寻图可见。
①似世诸场，业疏八·一一：释名如何？
戒者，通收正行；场者，拣择精粗，似世诸场。
如今记八·一一：戒收正行者，以通诸法，非专受戒而得名故。
似世场者，以喻为名。
世场则聚积珍奇之货，以收多利；戒场则举行羯磨之法，而积大功。
②封土，济缘八·一一：问：场、坛何别？
答：封土曰坛，除地曰场；言场则通收所结之地，言坛则别指封土之处。
但为三相难明，恐法不练，略引图示，后依图唱相，使新学晓迷。
今行事漠落，诵文而已。
曾不委练，令依文读，便即闷乱。
定知附事作法不成。
必须细心，方应遂事。
叙意中。
初示意，今下，斥世。
上二句通斥愚暗。
漠落喻不明也。
曾下，出不明之相。
定下，决破。
必下，诫慎。
观夫祖训极明，人谁不读？
及乎临事，还溺此迷。
岂非妄习积深，良医莫治？
今略引示，幸宜改之。
谓主法者，一月已前，自录界相，令他暗诵。
唱者未尝目睹，同住都无晓知。
而乃对众执文，号为证相；秉灯数字，不使差讹。
侧耳寻声，莫知方诣①。
况自然分齐，曾不观量；作相集僧，宁思足、别？
白告则巧庄对偶，不异伶伦②；秉结则引弄音声，便同歌伎。
唯念明晨散席，坐位高低；更忧请主相酬，施利多少。
如斯罔世，非是一朝。
误彼大缘，自沈万劫。
来学有耻，极须诫之。
①方诣，十门记第一门云：方诣明有所皈。
方谓方所，诣即至诣。
②伶伦，汇云：伶伦，古乐师，世掌乐官而善焉，故后世号乐官为伶官。
图中，图相①。
正意为分三标，令唱法易见。
二、复示前无场唱法。
三、明穿墙之相。
四、明自然体圆。
五、明相望作法，自然远近。
六、明循门出入离过。
七、大小二墙，絣绳钉杙，为显一标两相。
八、复示标通大小，不必一肘。
九、明中隔自然，随物可分。
十、明大墙外唱，不相错涉。
略求十意，余更寻之。
①图相，二、示无场唱者，大界外唱，有场无场无别异故。
三、穿墙者，亦无场内唱，案之可知故。
四、五、六亦复通无场。
七、八、九、十及第一，独约有场明。
七中大墙者，如西南方外面，是大界外相；内面即大界内相，自然外相。
小墙者，外面即是大界内相，内面是戒场外相。
次如絣绳钉杙，如戒场西南二方，外面是自然内相，内面即戒场外相。
俱皆一标两相。
然如杙绳，今则不必分其两面，唯以绳内为场外相，亦为自然内相故也。
如小墙内面，亦场外相，亦自然内相，亦然。
八中，古师局一肘已上故，已见前文。
九中，论自然体，或垣墙，或空地，随物皆得故。
十中，有场大界，必须外唱；若须内唱，大界内相与外相错涉故。
此外朱圆者，自然界相。
若先在戒坛内集僧者，亦四面集之。
图中所列，据结大界时自然集僧也。
注中。
初明自然者，以结场时，更出西南，别取步量。
图中不可双示，故特点之。
其北朱圆，院外僧去中央结界僧，相去六十三步；中僧去南圆界外僧亦尔；南北二僧相去百二十六步。
各得成法，在内不成。
乃至余方并准此。
若结作法已，随相标远近。
远近中。
先明自然。
若下，示作法。
且据聚落不可分别者为言。
若可分别聚落，乃至道行、水界，五相远近，义类相别，并如前集僧中所述。
余界中。
点示同别。
唯可分聚一向为别。
余之四种，广狭虽别，周圆则同。
问：前定自然各半减取，唯约不可分别聚落，余五如何？
答：疏云：此一既尔，余之自然，大小乃殊，例有通局，皆半约之。
然可分聚落，唯局不通，以僧在外，既非同聚，自有别界。
余皆同处①，各半可知。
①余皆同处，若准集僧篇四·一二，兰若处僧坊未结界，准可分聚，但集院相之内。
即知今图，约在不可分聚落中耳。
此之界图，谓自然界宽于作法，标外周圆取界。
必有别界，亦随斜曲也。
释中。
自然界相，不必定圆，示知别相。
其内朱方，是戒场也。
中间周匝，号曰自然。
东、北二边，即用小墙下上为自然界体。
南、西二边大界墙内，则无别相者，应钉杙竖标，绳连相著。
当于戒场东南角，去大界墙尺八地旁小墙施一杙；又于西南角斜去大墙二尺许下一杙；又于西北角至小墙南旁小墙下一杙，正西令去大墙尺八许；钉三杙已，仍以绳连三标，则为自然界。
南、西二边，若作二法竟，若二界各有法事，此中有人，不妨二处。
其戒场外相：东、北二边之相，即以小墙内院为相；西、南二畔，即用绳标内边为相。
戒场中三。
初、示场体。
中下，二、明中隔自然。
初二句通标。
东下，先示东、北。
言下上者，下即墙际，上谓地面。
次明西、南，初示竖标。
云尺八者，不必，可知。
后南西下，明结已作法。
若论说、恣，即须通集。
其戒场下，三、示场外相。
其大界内相：东、北二面，以小墙外院为相；南、西二面，以大院墙内为相。
若明外相，必在院外唱之；若在墙内唱者，至西南角戒场外自然界边，则与内相俱合，则不分彼此之异。
又不得入大院墙唱之，由不见其相故。
大界相中。
初示内相，若下，明外相。
此图不通内唱，特示西南相涉，令识过相。
又下，恐避参涉而穿墙心唱。
故此遮之。
上且略寄一缘以为相貌。
作法之时，未必如图。
若不依此解生，余处亦准不得。
结示中。
初二句结前。
一缘者，通指图相。
作下，示不定。
若下，明须立。
今明结法分三。
初、缘前后者。
五分①云：应先结戒场，后结大界。
若先结大界者，当舍已，更前结之②，然后唱相结大界。
毗尼母、善见亦同此说。
结法中，初明前后。
以昔相传后结戒场，人犹执旧，故须决破。
引据中。
先引五分③，上二句示正法，若下，明倒结。
先结大界者，示忘误也。
当舍者，解二界也。
更前结者，即戒场也。
更字去呼，望前重也；亦可平呼，改前倒也。
然后下，即大界也。
毗尼下，略指二论，同故不引。
母论第一云结界法先结小界，后结大界，又云若忘结净地④，解已次第结等。
彼宗大界不开净地，故别结小界以为净厨，而结解次第，与今颇同。
⑤善见寻文未获⑥。
后解界中，引五百问，文亦同此。
①五分，卷一六。
②当舍已更前结之，准五分意，初戒场在大界外结之。
简正云彼律受戒法云：比丘于界内别众受戒，佛言非法。
自今后，听向界外结小界受。
即戒场也。
后因诸比丘将受者往彼，路逢劫贼，夺衣钵等，佛言：听于僧坊内作之。
若僧坊中，先结大界竟，别无自然地，结戒场如何？
钞引律云若先结大界者，当舍已更前结之，然后唱相结大界云云。
问：准五分，先未大界内结戒场，然今钞何云更前结之？
先既不结场，对何云更？
答：更者，记所谓平呼也。
谓未结场先结大界，是则倒矣；今更改之，由次第结也。
问：记云：先结大界者，示忘误也。
当舍者，解二界也。
五分文但先结大界，未结戒场，今何云解二界？
又先结大界者，是本制也，后因难缘，界外戒场移大界内，依之先解大界，更次第结。
先结大界者，全非忘误，今何云示忘误？
请为通之。
③先引五分，业疏八·一三：五分，戒场初在界外，后因贼难，听在界内。
若欲结者，先结戒场，后结大界。
若已结大界者，应解已，如前次第结之。
依之未必忘误；亦但解大界，非必解二界欤。
但今记依次问答意耳。
④又云若忘结净地，济缘八·一四：彼第八云：差人先结净地，次结众僧房，后结大界。
此则了论围轮别住也。
若忘先结净地，解已次第结之，此证戒场理必先结。
彼本文云若忘结净厨，还解大界，后解小界。
先结净地等。
通释：此中小界，即是戒场。
业疏八·一三：母论文云：直结小界，外无大界者，不得受具。
若忘结净厨，还解大界，后解小界；先结净地，次结小界，后结大界。
记子注别结小界者，此小界净地所依小僧界。
业疏八·一四：问：净地加结，须作法界。
如上自然，何得忘立？
答：如论所述，似顺十诵。
故彼文云：大界内不许净地，先有舍之。
今若作结，先结一小界，就结净厨，又别结戒场，后于两界外俱分内外相已，通结大界。
如明了论围轮别住。
⑤次第与今颇同，谓母论于小僧界上结净厨，又场先大后，颇与本宗同，故曰也。
⑥善见寻文未获，问：披济缘八·一四具引善见文，今何云未获？
答：两记撰述有前后故，彼时获故引用之耳。
有云今现行见论无文云云。
依此，撰两记时所览本，有具阙异。
今犹有人先结大界者。
此不读圣教，唯信意言①。
斥非中。
即光师羯磨②，彼执缘起立结次第。
故疏云③：律文虽有先后，由缘起故，不即因此明结法式。
理如五分，不可依人。
又坛经云：若先结大界，后结戒场，约何法制，以分两界？
虽预开空域，终是无法之地。
钞中直破云不读等。
①意言，任己忆度，心思口议，分别前事，所言师心也。
②光师羯磨，钞批云：济云：即砺律师也。
与今不同。
③故疏云，疏八·一三今时有人依光师羯磨，先结大界者，律文虽有等，如今所引。
记云：律下，点执。
彼谓律文先结大界，后开戒场，据本缘起，以立次第。
通释：本律三五，初开大界，次开戒场。
然不云解已更结，故致令古师执之也。
问：先结①大界者，戒场成不？
答：五分所明，应舍已更结，故知成也。
但不成后法②，故须解之。
五百问云③：后结戒场者，于中受戒，恐无所获。
又云不知同于未制。
赖有此路，则通侥幸。
问决中。
前虽略斥，未定成否，犹恐妄执，须更明示。
答文为二。
初明先结得成。
文既令舍，即显结成。
所以尔者，唱结无乖故。
但下，二、明后法不成。
所以然者，违制法故。
五下，引证复二：初明故违不成；又下，明不知许成。
言不知者，谓秉结之人，未窥教故，于后才知，即不成法。
然是愚教，须加二罪。
或可后行受者，不知元结失于次第，约心许成。
赖下，示曲开之意。
侥幸者，疏云非分遇福也。
①问先结，问：据坛经虽预开空域，终是无法之地云云，结法不成验矣。
今云成者？
答：若三标分明，唱结无乖，如钞即成。
若反，如经不成，各互举耳。
或可钞约误忘，经依故违。
或可坛经无法是极诫耳，非不成也。
②但不成后法，虽界即成，结本乖式。
故后受戒等诸众法，并皆不成，是落界非也。
③五百问云，业疏八·一四：五百问云：后结戒场而受者，如卑公云恐无所获。
然本不知，同于未制，赖有此路，得通侥幸。
即可谓非分遇福也。
记云：五百问是卑摩罗叉口诀，谓于中受戒，恐无所获，以本结非法，则后受涉疑，故云恐也。
本不知者，未见教制，非故违故。
通侥幸者，许有得故。
非分遇福，即侥幸义也。
卑摩罗叉口诀者，私论题云佛说目连问戒律中五百轻重事经，品有十八。
又首有如是我闻一时佛住等文，今云卑公口诀者何也？
按：可非谓一论都皆卑公口诀，但指此所引一节文耳。
论正文云：先结大界，后结戒场，于中受戒，如卑公所云恐无所得。
然云不知，同于未制，赖通此路，可有侥幸。
准此，译论之人，交书卑公口传耳。
然业疏明受日中，又引五百问讫云此卑摩罗叉口诀。
仍考论文，无卑公云文。
若尔，论文皆卑公所传欤？
又安居篇资持记一二·四四亦引之。
今时结者，多有非法。
或将五六人径往戒场中，界内不集，总唱三相①已，具加二种羯磨者；或有界内通唱三相已，随界加法者；或于大界内遥结者；或先结戒场已，但唱大界外相，不唱内相而加法者。
此等诸滥，结并不成。
故须当界各唱各结，方得成就。
示非中：初通标；或下别示，次列四种。
初界中不集者，谓自然限内有别众过，即人非也。
总唱者，即就场中遥结大界，谓事非也。
二中，界内即大界，不合通唱，及下二种并是事非。
第三可知。
四中，不唱内相，即两界错涉也。
此下，总结。
上二句示非，故下，明是。
当界者，大界、戒场，各自局故。
①三相，坛经云：核论作法，备分三相：一、戒场外相；二、大界内相；三、大界外相。
二、明唱相。
先于自然界内集僧已，一比丘具修威仪唱云：大德僧听！
我比丘为僧唱四方小界场相。
从此处东南角标内旁绳西下，至西南角标；从此旁绳内北下，至西北角标；即旁小墙内东下，至小墙东北内角；从此旁墙内南下，至东南角标。
此是戒场外相一周讫。
三说已。
结场中。
相及羯磨，皆云小界者，对外大界，在中名小。
与下三小，名同相别。
羯磨者言：何所作为？
答云：结戒场羯磨。
大德僧听！
此住处比丘称四方小界相。
若僧时到，僧忍听。
僧今于此四方小界相内结作戒场。
白如是。
大德僧听！
此住处比丘称四方小界相，僧今于此四方小界相内结戒场。
谁诸长老忍僧今于此四方小界相内结戒场者默然，谁不忍者说。
僧已忍于此四方相内结戒场竟。
僧忍默然故，是事如是持。
结已，余僧且坐。
应将四五人知法、相者，入大界内，安坐定已。
集界无人，方乃作法。
结已中。
止将四五人往结大界者，一往且示两处界别，各不相妨。
若准不开说欲，要知界相，理须尽往。
次结大界法。
先明唱相有二不同。
言别唱者，先唱内相三周已，次唱外相三周后，总结合。
二者，总牒内外一遍相已，随遍合之。
次结大界。
唱相中，总别唱者。
别即内外各唱，总谓逐遍合唱。
若行别唱者，先三唱内相竟，结云：此是大界内相三周讫。
复次三唱外相竟，结云：此是大界外相三周讫。
然后通结云：此是大界内外相各三周讫。
不须同下云彼此等，以是别唱，无相滥故。
虽文出总法，而别唱便易，今宜从别。
文明总法。
应令一人具仪唱云：大德僧听！
我比丘为僧唱大界四方内外相。
前唱内相：从小墙东南角外角，穿小墙西出，旁大墙内，至西南角内角；从此旁墙北下，穿小墙西头过，至小墙西北角外角；从此旁小墙东下，至小墙东北角外角；从此南出，还至小墙东南角外角，此是大界内相一周讫。
次唱外相：从寺院外墙东南角外角直西，至南门东颊外土棱；随屈曲北入至门限里棱，西下至门西颊限头；随限屈曲南出，至门西颊外土棱；从此西下，至西南角外角；从此北下至西北角外角；从此东下至东北角外角；从此南下，还至东南角外角。
此是大界外相一周已。
彼为内相，此为外相，此是大界内外相一周。
如是三遍已，告僧云：已唱大界内外相讫。
正明中。
初总举，前下别唱。
初、唱内相。
次下，二、唱外相。
并有标、唱、结三段，标、结之词，通须牒唱。
彼下，双牒总结。
如下，唱已通告。
众僧作羯磨。
唱者复座已，上座如常依前作之。
羯磨大同前无戒场结者，唯足内之一字，云僧今于此四方内外相内结作大界。
若据律文，亦不加字，但云于此四方相内结大界，于理亦得。
随意所存，大途无妨。
羯磨中。
牒缘加减，明加内、外二字，而言足一字者，未详所以。
有云外字①义通本有，则非加也。
若据下，示不须加。
以体望相②，并是外故。
①有云外字，会正：又下虽有外字，以义通本有，故不言也。
②以体望相，钞批：魏末光律师明解律宗，时当僧望，每逢此讲说，常有千人。
后因结界，共他诤此足内字义。
诤未已时，有新学少年，便出言曰：若以相望相，相有内外。
以体望相，体必相内。
其光公结舌默久，答曰：亦应如此。
故知不用加字。
业疏七·三四古人有言：以相望相，相有内外；以体望相，相在界外。
则可知矣是也。
济缘：若准今文，不加为定。
结此界已，如上榜示显处。
结三小界法，三门分之。
初、明集僧远近者。
此由留难故起，不同大界集僧，所以佛随方便，曲开此教。
如善见中七盘陀量，集僧应得。
故彼文中不同意者，对此四分无异也。
并谓兰若之中①。
必在聚落，文中不开。
由兰若迥露，来难易见。
三小中。
集僧分三。
初叙缘彰异。
如下，二、正示远近。
七盘陀者，如集僧中有难兰若，唯结三小②，请无所疑。
故下，会同律、论，以明可取。
论明不同意者，在七盘陀外，得作法事。
律云③：不同意者未出界，听在界外疾疾一处集结小界受戒。
名相相符，故云无异。
并下，三、示结处。
上明开闭；由下，释所以。
迥，远也。
迥故来难，露故易见。
聚落反此，不开可会。
①兰若之中，简正：受戒文云无村兰若，说戒云无村旷野中，自恣文云非村阿练若，故知定是兰若。
②唯结三小，集僧篇记四·一五问：有难一种，何法用之？
答此局三小，不通余法。
故知有难，从三小得名。
③律云，三四：时有欲受戒者，至界外，六群比丘往遮受戒。
诸比丘以此因缘往白佛。
佛言：汝等善听！
自今已后，不同意者已下如记所引。
二、不竖方相者。
大界、戒场，义通久固，僧常居止，理须晓明。
此三小界，并由事起，有难遮作，佛开暂结，更无有相。
随人多少，即为界体。
不竖相中。
正义分二：先叙二界须相；此下，正明三小不立。
初约缘显无，有难谓不同意，遮作即来诃止。
随下二句，克定体量。
比人行事，若结小界受戒，多立院限。
说戒直坐，自恣圆坐，此二无有外相。
次科，古义中。
彼谓受戒出众问难，入众正受必在界中，故须立相；余二不尔，故但随身。
疏引古云及作受戒，相如熨斗柄，是中问遮是也。
此未通知。
准如律文，为遮恶比丘故。
今犹坐外有界，终不免遮。
此三小界，相同一法，并指僧集坐处为界内相。
今破中。
初科为二：初文示妨，明不可立；此下，示同，明不当异。
故初云僧一处集；中云尔许比丘集；后云诸比丘坐处已满，齐如是比丘坐处结小界。
文止在此，更不言外相。
次科引文，即三种结法中牒缘文也。
初即受戒中文。
一处者，疏云知无异外也。
中云即说戒文。
尔许集者，疏云知数人外无界也。
后即自恣文。
齐坐处者，疏云知坐处外非界也。
文下，通示。
止在此者，谓上三文，皆约坐处也。
若准僧祇，彼文云：欲舍衣者至界外，无戒场者结小界。
文云①：齐僧坐处外一寻已内，于中作羯磨。
此则明文有开。
但同戒场之法，非关小界。
四分戒场法中，亦云小界，可即是小界立相也？
遮滥中。
以僧祇文是彼所据，故须释之。
文出第八，彼明比丘犯长求忏，以大界难集，或恐劳僧，故出界作。
至界外者，即指戒场，以隔自然，故云外也。
无场方出界外别结。
文云者，即彼结法。
彼云：大德僧听！
若僧时到，僧忍听。
僧于此地，即接齐僧等三句。
此下，决破，上句是纵，下二句即夺。
上句指类戒场，以名通故；下句显非三小，由非难故。
四分下质彼迷名。
①文云，僧祇八，大德僧听！
若僧时到，僧忍听。
僧于此地，齐僧坐处外一寻已内，于其中作羯磨。
白如是。
大德僧听！
僧于此地齐僧坐处外一寻已内，于其中作羯磨。
诸大德于此处齐僧坐处外一寻已内，于其中作羯磨。
僧忍默然故，是事如是持。
若作受戒之法，准律界外问难①。
若至乞受之时，十人丛坐，前结足开一人之分。
必半身外界，亦准十诵②善见之文，足成僧数。
此是定义。
必依昔用，结界不成，作法非务，一生虚受，疑恒镇心。
所谓无戒满世，此言验矣！
广有废立，如义钞中。
行事中。
初出正义。
界外问难，受法明文。
丛坐者，前后两边身相连及，非谓环绕使中空也。
足开者，足可相容也。
疏云：十人融通，开间纳取。
必半身者，举分况全③也。
十诵一比丘一处坐，足四处④僧作法，证今半身即成同界。
善见未详何文。
是定义者，疏云：如斯行事，内准佛教，外约凡诃。
僧有授法之功，前无虚受之愿，可也。
必下，二、斥非法。
镇，压也。
下指义钞，文逸，今见业疏，破立颇详。
①准律界外问难，三五：时有欲受戒者，彼将至界外，脱衣看时，受戒者惭耻，稽留受戒事。
世尊言：不得如是露形看而为受戒。
自今已去，听问十三难事，然后受具足戒。
又可见济缘八·二七。
②十诵，卷三八。
③举分况全，业疏八·二七：一足入内，尚预法仪，何况俱也。
④足四处，诸部别行篇：十诵：若一比丘一处坐，足四处僧数，一处一人作羯磨被四众者，如以材木床榻连接四界，坐上足四处数，得被四人一切羯磨，皆如法也。
记云：若下，次明足数，谓一比丘足多僧用。
如材木等者，举相以示。
若论说戒，随同师①善友，下道并坐，令使相近，依法结之。
若论自恣，五人已上，圆坐四面，五德在中，四面自恣。
此人加用，未必如此，亦随缘改张。
说恣中。
初明说戒。
同师善友者，非不同意也。
下道者，道路之下，即兰若也。
使相近者，必有空间，非一界也。
自恣圆坐，示相可知。
此下双结，不可必固②。
①同师，本律三五：若布萨日，于无村旷野中行，众僧应和合，集在一处共说戒。
若僧不和合，随同和尚、同阿阇梨、善友知识，当下道集一处结小界。
②必固，论语·子罕：子绝四：毋意、毋必、毋固、毋我。
朱注：必，期必也。
固，执滞也。
次明结法。
以事希寡，文存略也。
指结法中。
事希故略者，非钞意也。
今略引之，说戒文云：大德僧听！
今有尔许比丘集。
若僧时到，僧忍听。
结小界。
白如是。
羯磨准知。
余有三种界别：一、别说戒别利养，欲同说戒同利养。
二、别说戒别利养，欲同说戒别利养。
三、别说戒别利养，欲同利养别说戒。
为守护住处故。
此四方僧物唱和法也，佛并开结。
末代之中，此法殆尽。
必若合寺有缘济乏，并须白二和僧送之，不得直尔与他，以僧物不得出界。
示余三中。
初谓一处有食①无法，一处有法无食，各解同结，自他相济，名为法食二同界②。
二谓二俱有食，一处有法，名法同食别③界。
三谓二俱有法，一处无食，名食同法别④界。
为下，别释第三。
初示开意。
言守护者，不令彼处僧散寺废故。
四方唱和者，显非结界。
而前标云三种界者，以利养相通，义同一界。
下云开结，意亦同之。
疏云：本非结界，因前同别，故有事来。
末下，伤今不行。
殆，将也。
必下，劝令遵奉。
①有食，济缘八·八：两寺相邻，一寺有食，不行说戒；一寺说戒，而阙饮食。
今欲各解合结，彼此相济。
法以济心，食以济形。
②法食二同界，律三五：尔时有二住处，别利养，别说戒，诸比丘欲结共一说戒、共一利养。
诸比丘往白佛，佛言：自今已去，听解界已，然后结。
白二羯磨如是解。
彼此各自解界，应尽集一处，不得受欲，当唱界四方相当作如是白：大德僧听！
如所说界相。
若僧时到，僧忍听。
于此处彼处结同一利养、同一说戒。
白如是。
大德僧听！
如所说界相，今僧于此处彼处结同一说戒、同一利养。
谁诸长老忍僧于此处彼处结同一说戒、同一利养结界者默然，谁不忍者说。
僧已忍于此处彼处同一说戒、同一利养结界竟。
僧忍默然故，是事如是持。
③法同食别，律又云尔时有二住处别说戒、别利养。
时诸比丘意欲同一处说戒、别利养。
佛言：自今已去，听解界，然后结，白二羯磨。
彼此各自解，应尽集一处，不得受欲，当唱界方相，文略如上，白中第二句云：如所说界方相。
第四句云：于此处结同一说戒、别利养。
羯磨中第二云：如所说界方相，僧今于此处结同一说戒、别利养。
第四句云：于此界四方相内，结同一说戒、别利养。
结成本句，与羯磨第四句全同。
④食同法别，律又云：时有二住处别说戒、别利养。
时诸比丘欲得别说戒、同利养，欲守护住处故。
佛言：听集僧解界已，白二羯磨结。
众中当差堪能羯磨者，如上作如是白：大德僧等，白中第二句无之。
即第四句成第三句云：于此彼住处结别说戒、同利养，为欲守护住处故。
羯磨第二句云：今僧于此彼住处结别说戒、同一利养，为守护住处故。
第四句云：僧于此彼住处结别说戒、同一利养，为守护住处故。
钞、疏及记中云此一法是四方僧物之和法，非结界云云。
今依文中无唱相文，又无通界摄僧之义，云别说戒故。
若一界者，岂得别说戒？
非结界验矣。
然文中解界已，白二羯磨结云云，若解摄僧，已是自然，岂得羯磨说戒？
又白二羯磨结云云，结界明矣。
加之业疏二上可引例云僧祇中通结一界，彼此共用四方床褥，意可见也。
然处处释文，似非结界法，又三种大界除之。
故若作此法，后为更结界否？
先已解竟，故乞决之。
次明解界法。
先解无戒场者。
僧集已，问欲取和已，解言：大德僧听！
此住处比丘，同一住处，同一说戒。
若僧时到，僧忍听。
解界。
白如是。
大德僧听！
此住处比丘，同一住处，同一说戒，今解界。
谁诸长老忍僧同一住处、同一说戒解界者默然，谁不忍者说。
僧已忍，听同一住处、同一说戒解界竟。
僧忍默然故，是事如是持。
解中。
无场法，可解。
结归中，听字或存或去，诤论纷纭。
然非是纲，去之无在。
比诸羯磨，并无此言①，疑是律文传写之误。
①并无此言，然律三五结摄衣羯磨，及律三七受日羯磨等，并有听字，约多分云无欤？
若有戒场者，先解大界，却解戒场，此是常准。
次有场中。
初示先后，反前结法。
上座问答，一一随有单牒，不同受戒一答得作多法。
彼由同界故得，此中不开。
为中隔自然，两界各别，作法不通。
若作法，同前而解。
解大界中。
初明问答。
恐谓两解，妄行通答故。
又准注羯磨①：结解二法，不得通答，以解在法地，结依自然。
故必依次解，人、衣、食界，理得通答。
若下，即指前解，无别法故。
①注羯磨，彼云：若结界、舍界，理无双答。
并先须详委，然后答问。
济缘一下：事虽同席，托界不同，理无通答。
次解戒场，应在相内，不得在大界遥解。
解场中。
示解处者，绝滥行故。
律无正法。
旧羯磨中用大界法解之，唯称大小为别。
今不同之。
戒场不许说戒，何得牒解？
今准难事界，但翻结为解，理通文顺。
废古中。
言律无者，传译脱漏故。
旧下，引古疏，指光师①，昙谛本亦然②。
今下，点非。
由前大界牒二同解，立场本非说、恣，复非住处，所以前结不牒，后解何得称之。
疏中又出他师用三小解，破云：三小无相，一席作法，如何类之？
今准下，显正。
准难事者，即小界也。
若尔，与他师何异？
彼用解法之文，今准相翻之义，故不同也。
①指光师，业疏八·一七：如光师前本，则以解大界者通舍戒场。
故彼注云：此一羯磨，通解二界，随其大小，文无偏局。
②昙谛本亦然，资行：今大藏中光本无，谛本有之。
谛本注云解戒场唯除同住同说戒为异云云。
若尔，何难破乎？
答：实虽除二，同言以大界解羯磨解，故斥之欤。
可勘。
云云。
文云：大德僧听！
僧今在此处解戒场。
若僧时到，僧忍听。
解戒场。
白如是。
大德僧听！
僧于此处解戒场。
谁诸长老忍僧集此处解戒场者默然，谁不忍者说。
僧已忍解戒场竟。
僧忍默然故，是事如是持。
善见云：戒场上不得立房。
纵使王立，有惭愧比丘剔坏，余材草送住寺比丘。
唯置佛殿及树木也。
外国戒场多在露地，如世祭坛郊祀①之所，故律中或名戒坛。
五百问中：受戒值天雨，若移戒场屋下者，先解大界，更结戒场及结大界方得。
杂相中。
初引善见，前明非僧住处。
剔，他历反，解也。
坏，音怪，毁也。
外下，明立场处。
如祭坛者，亦如宫观、醮坛②。
五下，证在露处。
①郊祀，会正云：尔雅云：邑外谓之郊。
祀即祭祀。
济抄云：帝王都外作坛，三年一度祀，彼所名郊祀台。
②宫观、醮坛，资行云：宫观，智公道士宫。
醮坛，祭酒坛也。
解三小界，同前结法。
解三小中。
言同前者，亦事希也。
今略出之，文云：今有尔许比丘集，解此处小界①。
①小界，接云：若僧时到，僧忍听。
解此处小界。
白如是。
三、明法起有无。
有言：法起由作善法，即发善无作，属善行阴摄。
此善法与处相应，遍标相内，皆有法起。
非谓善法与无记地连，非不相及。
三、法起中。
古有异说，准教详定，故取前解。
初师立理中，前明法起所以。
作及无作，二法相待，安得有作而无无作耶？
善行阴者，五阴摄法，此既造作，故属行阴。
行通三性，此属善性。
行即是心，心动成业，故疏云①然初结处，非心不起。
地是依报，何得不从？
随心业力，有法依地等②。
此下，明遍处。
非下，示法体。
不与地连者，色及非色，记与无记，性不合故。
非不相及者，界是色法，业依色起故。
①疏云，济缘八·二：正明有无，有二义：一者，标结由心，心必发业，如咒加物，物必成用；二、依正二报，皆心所成，体既相关，理须发业。
②地等，疏八·一：故遍标内，皆有业力。
善见云：依相结已，后失界相，若人掘地至水际，亦不失界，乃至于上起三重屋，皆同一界。
若有石山，上广下狭，于上结界，山岩下僧，不妨上法。
以界是色法，随处广狭下入地也。
故文云：若结已，水荡成坑，虽有水流，于中竖阁，在上作法者皆得。
准此多文，法起何疑！
引证中。
此引前后二段。
前段又二，初至一界来，证上不与地连。
以掘去本土，亦不失故。
于上起屋，别加外物，亦同界故。
言水际者，土轮下是金轮，金下水轮①，水下风轮，风外即是虚空。
法极金轮，故言水际，以界依坚处，水相②浮荡，非本期故。
三重屋者，且举一相，多层亦然。
彼文正作起三层楼，变其语耳。
若下，证上非不相及。
初是论文。
以下，即钞家释意。
上句示界体，标相限域，为眼所对故；互不相通，是障碍故。
界具二义，故云色法。
故下，次引后段。
亦明处毁法存，证成有法。
水流字下，略知其处所一句，论本具之，则显不知不可作法。
准下，结证前义。
①金下水轮，据俱舍，世界以三轮成，谓先依止虚空有风轮，广无数，厚十六亿由旬，其体坚密，金刚不能碎。
次有水轮，深十一亿二万由旬。
上凝结成金轮，厚三亿二万余，残水轮八亿。
金轮上有九山八海，八海各八万由旬。
水金轮径十二亿三千四百五十由旬。
通释：准九山自海上际，至金轮上八万由旬。
四州土轮亦可齐此更加金轮三亿二万，则自此地面至于水际三亿十万由旬，结法通彻亦尔。
②水相，济缘：水相虚浮，界须际畔，要期结地。
金属地收，水非所期，故法不到。
又云：岩下比丘，由非同界，故不相妨。
③有将法，会正：以界下是大师语，释上论意，谓法随岩下。
昔云：无有法起。
文云：云何界现前？
作羯磨唱制限者是。
此谓加法之所，不论法起有无。
萨婆多云：以界威力故，善神所护。
如前五分所明。
小法灭尽经云：劫火起时，曾作伽蓝所，不为火焚，乃至金刚界为土台也。
次贬无法中分三。
初出彼计。
业疏引云谓能作是情①，所为非情。
何有法起？
谁领系者？
故知但是约界集处。
仍引文据，如钞所示，此即灭诤中五现前文。
彼云：云何法②现前？
所持法灭诤者是。
云何毗尼现前？
所持毗尼灭诤者是。
云何人现前？
言议往返者是。
云何僧现前？
应来者来等是。
界如钞引。
此下，点彼误解。
萨下，引文质非，婆论、五分并明界功非人不恼，岂非有法？
前料简中备引，故略指之。
下引经证，文义益显。
如土台者，谓无作业相，天眼所见。
坛经云③结界之地，随其限域，至金刚轮。
虽经劫坏，终焉莫毁等。
①能作是情，钞批：即羯磨疏中有人言，是砺律师也。
立云，愿律师也。
检砺羯磨疏云，昔解，准善见论，似有法起，今释不尔。
如行者造业，发生无作，与行者心俱，谓于心边有得可得，故有业也。
今此结界，非别所为，能作是情，所为非情，何有法起，谁领系者？
宾述此意云凡言无表，是身语业，岂得无情成就无表？
若尔，善见如何会释？
答：此是制限之内，非谓法起，但是约界集处，即引律文灭诤犍度中云何界现前？
谓在内作羯磨有制限者是也。
②云何法，法现前，羯磨详评。
毗尼现前，单白拣集智人，单白遣出不诵戒等也。
人现前，但收所诤人。
僧现前，四人已上能秉人是也。
界现前，作法摄僧界。
具如戒疏、行宗一六·四三。
③坛经云，彼戒坛功能远近第十具云：案结界之地也，随其限域，下至金刚之轮，虽经劫坏，终焉莫毁。
如诸论说佛法将灭，结界法失。
有论者言先结不失，后结不成，斯为定义。
今案诸传说，天竺印度咸有圣踪，并经多劫，于今见在。
至于八字舍身之事，子女流血之征，破骨出髓之苦相，布发掩泥之遗绪，端然布设，开迹如初。
以此往征，界结非没。
印度诸师相从二释。
初言：结界圣相，并是神功；灾劫焚漂，斯为俗有。
俗非坏道之法，故道法恒存，致使前相于今不绝。
有论师言：斯是佛之化迹，所在弘利，终期不灰。
所以三灾起时，沦亡从于大地，为空为水，踪绪罕寻。
世界后成，所有故处还依旧立，故此圣迹，俨然如初，不足怪也。
如彼色欲二界，咸化为空，后成立时，如前置立。
众生业力，一不思议；佛之流化，二不思议。
岂以凡谋，夺于圣虑？
故结界坚住，必无所损。
问曰：若如所述，贤劫四佛咸有旧踪，立寺结界，僧之常法，今时立相岂不与旧界重？
重结不成，作法败矣，如何释之？
答曰：随一佛化一佛之僧。
何有能仁之子，与饮光为资乎？
各师所师，故非别众。
即如释尊一代，僧具六和，一见不和，两不足数，各结各部，类例见闻。
故知前佛之僧界，不妨后佛之行事也。
故律钞中，五种互结，各不相妨也。
然前佛之遗基，后佛皆就而兴起也。
如舍卫祇桓之地，九十一劫常为佛游，身子睹蚁窟而兴悲，事可知也。
自余更有，辞繁且略。
四、明结处非法失否之相。
初中所明，前已具述，恐有迷忘。
谓两界相接，中无自然，共相错涉；隔水无桥；或不舍本界而重结之；及界不尽集；羯磨不成；方相不练：并非结法。
五分云：不唱方相，不成结界。
第四明非法中。
初三句示重意。
指前述者，下文随示。
谓下，列非相。
初至结之，有三非①，如前料简②问答已明。
及下，三非。
不集羯磨，如前结戒场中；方相如前唱法。
故云前具述也。
并下，通结。
五下，别证。
总束诸非，不出四种：错涉、隔水、方相，三并事非；重结即处非；不集谓人非；羯磨是法非。
①有三非，若具分之，有四非，谓相接、错涉、隔水、重结，今合上三耳。
②如前料简，相接、错涉及重结，隔水无船。
言失否者。
一、谓决意弃舍。
十诵云：诸比丘舍僧坊去，作念不还，是名舍界。
智论云：一宿弃舍，则无有界。
弃舍失中。
必约作意舍去，后更不还，无一人住，方名失界。
疏云虽非作法，僧义绝故，又引文殊问经云下至有一优婆塞宿，是名不失。
文中，前引十诵。
明须作念，故知不作则不失也。
智论限定一宿，故知未宿还来，亦不失也。
问：前善见中并言不失者？
答：彼不作永舍心，故不失也。
此云失者，作不还意，有舍界心故失，文中皆言弃舍故也。
四分①中治故伽蓝，不失净地，又云若疑，应解已更结，故知界在。
释难中。
初问。
前引善见掘地、水荡，亦无僧住，皆言不失，显是相违。
疏云：善见水荡，计僧并散，岂人水下宿守界耶？
答中。
初约舍心有无，和会无违。
文中皆言者，即上十诵②智论。
四分下，证前不失，无舍心故。
文出药犍度。
故伽蓝者，显是荒废之处。
不失净地者，明知大界犹存。
又下，彼云比丘不知何处是净地，佛答如钞。
故下一句，结显二文。
①四分，四三初云：尔时治故伽蓝，不知为得作净地不？
佛言：得作。
②即上十诵，又业疏八·四：十诵中：若聚落属贼，一切界外，随意结之。
乃至舍利弗共佛游行，遇宿空精舍。
佛言：由弃故，一切界外，应结界说戒。
若作法舍，衣、食、人界三种俱舍。
作法舍中。
若约法仪，必须次舍，先食，次衣，后舍人界。
若论失法，但舍人界，三种顿失。
疏云：虽本失末亡，而非正则，乱伦获罪。
今云俱舍，语通渐顿。
若准行事，须依渐法。
二、明不失，略述五种。
非法、恶心解者不失，律云恶心解净地不成，例准。
僧尼互结，善见云：比丘于尼界上结界不失，尼同得成。
中边不相解语，亦互重结。
失界相，如善见中。
空本处。
不失中。
五种。
初、恶心者，律因比丘欲令余人得不净食，故解净地，佛判不成。
大界无文，故云例准。
二、云互结者，文出善见，彼但明结，今准结类解。
结既两成，解亦不失，故疏标云僧尼互解。
三、准舍戒，两不相足，故通互结，解亦不成。
第四可知。
五、如四分治故伽蓝。
若准业疏，则列六种：初、二同钞，三、异见互结②，四、邪正互结③，五、是中边，六、即④合今四五两种。
①古记云，会正：互结者，业疏作僧尼互解，由结必须先解，故今言结，例取解义。
②异见互结，疏：如律中，由诤见故，两无别众，同界各说，佛判俱成。
记曰：三中。
即拘睒弥国，僧诤不和，同处各说，须各结界，验成互结。
③邪正互结，疏云：十诵云：如法者，得结界。
④六、即，疏云：六、失界相及空本界，掘至水轮。
五百问云：大僧与尼通结，得。
不得相叉。
别证中。
然与论文小异，今具引之。
彼前问云：二众结界，得互相叉结否？
答：得叉①，得共结。
后问云：大僧得与尼通结界否？
答：得。
今钞所引，上二句即后问答，下一句即是前答。
疏云②不相叉者，恐出僧外，非成同法故。
①答得叉，通释：考现行论本，作不得相叉，得共通结。
又次疏文云不相叉，准之，非钞者变语，但记主所览不同耳。
②疏云，出业疏一七·四六，济缘：僧尼重结得，不得相叉，谓界相须等。
准非同法，虽叉无害。
又八·五：五百问中，彼明尼与大僧共行受忏，尼须结界，与大僧界相不得叉互，恐出僧界，不成同法。
四分律行事钞资持记卷第六四分律行事钞资持记卷第七宋余杭沙门元照撰记①四僧网下，科文。
大科云上卷十二篇明众行，二：初、标宗一篇总标宗体以劝修学；二、下十一篇别约四缘以明众行。
后中分四：初、集僧足数受欲三篇，明能秉人；二、羯磨一篇，明所秉法；三、结界一篇，明秉法处；第四，僧网下六篇，明所被事。
僧网，即今科。
六篇者，僧网受戒师资说戒安居自恣是也。
僧网受戒师资为有情事；说戒自恣，非情事；安居则二合事。
僧网大纲篇第七释僧网篇。
僧宗事多如网，此篇五门如纲。
用此五者，如提其纲，则余网目无有不正。
从喻为题，以彰正要。
住持摄众，舍此何为？
仰夫圣教昭彰，遵之甚易，但以人非清正，举之或难，有教无施，可用长叹。
一方①行化，立法须通。
处众断量，必凭律教。
令远域异邦，翘心有所；界中行者，安神进业。
若斯御众，何事不行？
既行正法，何人不奉？
岂止②僧徒清肃，息俗归真；方能扶疏道树，光扬慧日。
叙意中。
初文，四段。
前四句明凡为众主，必遵于教。
一方者，通语远近传弘之处。
立法通者，举事依教，余方共遵，曲任私情不流于外故也。
上二句明立制轨物，下二句明临事处断。
令下四句，二、明近益。
远域异邦，语重事一；或可远域近指郡县，异邦远指他国，如祖师声飞五竺③之例。
上二句明外化景慕，下二句明内化日益。
翘谓举踵而望。
神即是心，业即是行。
无相触挠，心神故安。
境胜缘静，行业乃进。
若下，三、明众必从化。
上二句明事皆可举，下二句明人无敢违。
岂下，四、示远益。
上二句蹑前近益，发起下文，故云岂止也。
肃，静也。
下二句正示远益④。
道与慧并佛正法，道能生长，故喻如树；慧能破暗，故喻如日。
扶疏，丰茂之貌。
方，犹将也。
①一方，会正云：随一住处也。
②岂止，意云：不啻令僧人风仪如法，抑亦令正法以明、佛目奕如。
道本通定慧，今且目定。
上二句明戒，下二句示定慧，则三学备之。
③声飞五竺，如祖师本传云无畏三藏到东夏朝谒，帝问：自远而来，得无劳乎？
欲于何方休息？
三藏奏曰：在天竺时，常闻西明寺宣律师秉持第一，愿往依止焉是也。
又唐穆宗赞曰：声飞五天，辞惊万里。
④正示远益，问：远、近二益何异？
答：僧徒行仪清肃遵轨，是近益；由是佛法雅范显行天下，是远益也。
若法出恒情，言无所据，科罚同于鄙俗，教网唯事重粗，能施已是于非，所被固多喧乱。
故律云：非制而制，是制便断。
如是能令正法速灭，不值佛世，生地狱如箭射。
三千威仪云：众中无知法人者，百人千人不得同住。
故知同住必遵圣法。
彰损中，反前四义。
初四句反前初义。
出恒情者，明自任也。
言无据者，明非教也。
科罚下，明行事俗恶，如下第二门中所列。
能下二句，反上余三。
能施非者，必兼人法，人即众主，法即非制。
喧乱之言，总含三过：一、人不从化，二、无近益，三、无远益。
故下，引证。
灭法过重，荷法功深，学者知此，当如之何？
不值佛世是当来余报，生地狱即是生报。
如箭射者，言其疾也。
引三千经明僧必依法。
既阙良导，是为愚聚。
故下，准文示意。
今欲删其繁恶，补其遗漏。
使制与教而相应，义共时而并合。
故律云：非制不制，是制便行，如是渐渐令法久住。
若出其病患，明其损减，如下广明。
篇意中。
初明去非。
此中删补，不同①章疏广解之繁。
但是世人妄行非制，名为繁恶，隐其正制，名为遗漏。
使下，显是。
言制者，即下五门所立之法，并稽于教，故曰相应。
义，谓事之用与皆适于时，故云并合。
此用律中如来制戒知时义合②之语。
故下，引证。
言渐渐者，翻非为是，不可顿革。
若下，指略。
病患，即非法之过；能使法灭，故言损减。
即下五门皆出非相是也。
①删补不同，记主释题号删繁补阙中，于繁分别二种：一者繁广，诸师情见章疏广文等；二者繁滥，即今篇中所列非别，师资篇中妄行杖罚之类也。
删除此二繁，故云删繁。
今但删繁滥，不删繁广，故简异云不同章疏等。
又彼中补阙者，昔受三衣不加词句，净地不立唱相等，其类甚多，祖师方立之，故云补阙。
然今所谓补其遗漏者，未必其例。
何者？
彼本律无明文，故古师不行，祖师依他部等补之。
然今本律文明，但隐不作，故云遗漏。
今依文显之，故云补也。
②知时义合，律卷一：尔时，舍利弗从座而起，白佛言：世尊！
今正是时，唯愿大圣与诸比丘结戒。
佛告言：且止。
佛自知时。
乃至时须提那子归本村，与故二行不净。
诸比丘具白佛，集比丘僧。
世尊知而问，知而不问；时而问，时而不问；义合问，义不合不问。
尔时世尊知时义合，问须提那汝实与故二行不净耶？
云云。
就中分五：一、约化制二教明相不同；二、约僧制、众食，以论通塞；三、约法、就时、对人以明；四、约处、就用以明；五、众主教授之相。
初中分二。
且明化教，教通道俗。
化教，标中。
通道俗者，略示化义，显下制教唯局道也。
下引三经：初引大集，通道俗治；次十轮中，唯听道治，不许俗治；后引涅槃，且明道治。
下更引文，亦通二众，决通同异，并在下明。
大集云：若末世中，有我弟子多财①多力，王等不治，则为断三宝种，夺众生眼；虽无量世②修戒施惠，则为灭失。
广如第二十九卷护法品说。
又云：若犯过比丘应须治者，一月、两月苦使；或不与语，不与共坐，不与共住，或摈令出，或出一国，乃至四国，有佛法处。
治如是等恶比丘已，诸善比丘安乐受法，故使佛法久住不灭。
大集中。
初明国王纵彼造恶，则下，显过。
断三宝者，翳障正法也。
夺众生眼者，损他正见也。
戒施灭失者，损自功德也。
言无量世者，举远多以况近少，则灭失可知。
修戒施惠，略举六度初二也。
广下，指文。
见二十八，分卷之异。
彼云：宁护如法比丘一人，不护无量诸恶比丘。
乃至云：若能护持法者，当知是人，乃是十方诸佛世尊大檀越也。
又下，明道众自治。
文中五法，上三可解。
不共住者，或不同财法，或不同住处。
摈出者，约异国而论，以西土多诸小国，此间州郡可以同之。
有法处者，使同类见闻，令生惭耻，改过从善故。
治下，显益。
善人安乐者，示现益。
佛法久住者，明后益。
业疏③所谓拣除稊稗，增长嘉苗，岂不然乎？
①多财，大集：饶财多宝，有大力势，王所亲爱，一切众生不能摈治，如是等人，汝等当治。
刹利等不能治者，如是四姓，则为断我三宝种姓，能灭法炬，破坏法船，燋涸法味，夺众生眼。
②虽无量世，大集：若有国王，虽无量世修施、戒、慧，见我法灭，舍不拥护，如是所种无量善根悉皆灭失。
③业疏，四·六：忏、差等相，唯为他兴；治摈罚等，自他通被，以断除稊稗。
已下同。
记云：断除稊稗喻被他，增长嘉苗喻被自。
稊，音啼；稗，傍卦反，田中秽草也。
尔雅翼：稊有米而细，稗草似稻实细。
四分音六：稊，他奚切，秽草也。
稗，薄迈切，草似谷者。
十轮经①云：若有②钝根众生，为欲发起善根因缘。
懈怠少智，忘失正念，贪著住处、衣服、饮食四事供养，远离一切诸善知识。
如此众生，教令劝化，料理僧事，及以佛、法、和尚、阇梨，是为安置营事福处。
十轮四段。
前二出第二，后二出第三；又前后各出，非相连续。
初段中，初三句示能教者不遗于物。
懈怠下，示钝根相，有四：初句二种过，次句不摄念过，贪下三句，不知足过。
四事中，住处摄卧具，饮食收医药。
远离下，明纵逸过。
如此下，正明发起。
出家学道，本须修智，钝劣不堪，以事渐诱，且令营福。
劝化者，令彼化导于他。
下列三宝二师，生福胜境故。
①十轮经，有新旧二译，旧译，玄记云大方广十轮经，八卷，失译。
新译玄奘所翻，题大乘大集地藏十轮经是也。
今引旧译也。
②若有，彼明十轮王第二轮中，明三轮，谓建立修定业轮，建立习诵业轮，建立营福业轮。
今文，第三轮文。
此且依新译引。
若声闻弟子，心不恭敬，不坚持戒，为法久住而调伏之。
若起心念，教令心悔。
又须言语而谪罚①者，驱令下意，终不与语。
亦于僧中谪令礼拜，诃诘嫌责，不同僧利；或在僧前四体布地，自归伏罪；或时驱出，不得共住。
我知众生心所趣向，为利彼故，广说诸经地狱等苦，为欲调伏破戒众生。
二中。
初三句，示所治之过。
为下二句，明能治之心。
若下，列治罚相。
初明密诫，禁微过也。
又下，明屏罚，治轻过也。
初罚须语，正罚不与语，故云终也。
亦下，明对众罚，治重过也。
治法有五：上三句三法，治次重过；或下二法，治极重过。
四体布地，异上礼拜，谓身面伏地，折辱令耻，如草覆治相谢之相。
我下，如来自陈设教之意。
①谪罚，简正云：谪，字林：责也。
罚，广雅：折伏也。
若诸①比丘护持戒者，天人供养，不应谪罚。
除其多闻及持戒者，若有破戒而出家者，能示天龙八部珍宝伏藏②。
应作十种胜想：佛想、施心，若有破戒、作恶威仪，当共软语，乃至礼足。
后生豪贵，得入涅槃。
是以依我出家，持戒、破戒，不听轮王、宰相谪罚，况余轻犯。
破戒比丘，虽是死人③，是戒余力，犹如牛黄、麝香、眼药、烧香等喻。
破戒比丘，为不信所烧，自堕恶道，能令众生增长善根。
以是因缘，一切白衣皆应守护，不听谪罚。
四方僧众布萨、自恣，三世僧物④、饮食、敷具，皆不预分。
三中。
初四句明持戒。
除下，明破戒，大分为二。
初、至谪罚，劝俗敬护。
四方下，二、明财法两亡。
初文又二：前约报劝，破戒下，次约喻劝。
初中，上二句拣除如法。
若下，明破者功能。
此明破戒，必约犯重⑤。
天龙下，彼具列夜叉⑥乃至人非人等，今文束之。
应下，劝俗恭敬。
十种胜想⑦者：一、应作念佛想；二、应思惟圣戒；三、当起施心；四、柔和质直，常行忍辱；五、不生卒暴，心无狂乱；六、喜乐正法；七、常好闲静阿兰若处；八、欲入涅槃无畏之城；九、共软语；十、礼足。
后下，示报。
是下，结意。
次喻劝中，初举喻。
牛黄下，经云：是牛虽死，人故取之，亦如麝香，死后有用。
又云：譬如估客入于大海，断无量众生命，挑其两眼和合成药。
若盲冥无目，乃至胞胎生盲者，以此药涂，其眼明净。
又云：譬如烧香，香体虽坏，熏他令香。
破下，合法。
上三句合牛麝、人死及香体坏。
能下，合香药有用，香气熏他。
以是下，结意。
①若诸，十轮三卷，佛答大梵天问文也。
谪罚之下，彼接云：闭系刖其手足，乃至夺命，悉无是法，何故？
今据新译经引之。
②珍宝伏藏，简正云：谓涅槃之果，隐而不明，称伏藏也。
地藏十轮：无边功德伏藏。
③死人，记云：经据犯重，故云死人。
④三世僧物，钞批云：房舍、卧具，事通三世。
过去修治，得今受用，今复修补，用通未来。
⑤必约犯重，地藏十轮：内怀腐败实非沙门，自称沙门，实非梵行，自称梵行。
⑥具列夜叉，地藏十轮三，于我法中而出家者，若有破戒，行诸恶法，内怀腐败，如秽蜗螺，实非沙门自称沙门，实非梵行自称梵行，恒为种种烦恼所胜，败坏倾覆；如是苾刍，虽破禁戒，行诸恶行，而为一切天、龙、药叉、健达缚、阿素洛、揭路奈、紧捺洛、莫呼洛伽、人、非人等作善知识，示导无边功德伏藏等。
⑦十种胜想，地藏十轮，又善男子！
于我法中而出家者，虽破戒行，而诸有情观其形相，应生十种殊胜思惟，当获无量功德宝聚。
何等为十？
谓我法中出家者，虽破戒行，而诸有情，或有见已，生于念佛殷重信敬殊胜思惟，由是因缘，终不归信诸外道师书论徒众，乃至能入离诸怖畏大涅槃城。
或有见已，生念圣戒殊胜思惟，由是因缘，能离杀生，离不与取，离欲邪行，离虚诳语，离饮诸酒、生放逸处，乃至能入离诸怖畏大涅槃城等。
具如彼中。
通释云：今钞、记所引，是旧译经。
若准新译，一、二、三、四、九、十全同，余少异也。
即第五云或有见已生念出家，精进修行，殊胜思惟等，第六念远离诸散乱心，静虑等，至第七念智慧，第八念宿植出离善根。
然经中自始至第七，以或字隔之，至八、九、十，连续合揉而说之。
又钞批云：若新翻经名十种殊胜思惟，旧译经名十种胜想。
一者，破戒比丘作真佛想，二、观破戒比丘作持戒想，三、悭贪比丘作布施想，四、多瞋比丘作忍辱想，五、谄曲比丘作质直想，六、懈怠比丘作精进想，七、聚落比丘作兰若想，八、散乱比丘作禅定想，九、愚痴比丘作智慧想，十、生死比丘作涅槃想。
与今记不同。
⑧彼人虽死，言人者，非局人趣。
经云无量众生，岂止人乎？
余趣亦称人者，不妨。
或可指彼估客。
优波离①白佛：若非法器，云何驱遣？
佛言：我不听俗人讥诃，比丘得作。
复有十种非法，即得大罪：若僧不和，于国王前、王眷属前、大臣前诃，白衣、妇女小儿中、僧净人前、比丘尼中、本怨嫌人前。
如是等，假使举得少罪，亦不应受。
下具出举法，如律法中。
四中。
经云：善男子！
善学四根本，持戒、毁戒，是法器、非法器。
谛自观察，不识彼短等。
因是波离起问，如钞所引。
佛答中，初二句遮俗许道。
复下，制道离过。
若僧不和，此句准经一一贯下。
十中缺二：国王下，有婆罗门前；怨嫌人下，有嗔恚心诃。
中间，白衣为第五，妇女小儿第六。
九种对人明非，第十即自己非。
又九中，前七是俗众，尼即道众，本怨嫌人，则通道俗。
如是下，明能举既非，犯者宜拒。
下下，明如法举，同律故不出。
彼云清净比丘，威仪具足，成就五法，应顶礼僧足，语恶比丘言：我今举汝罪。
是实不虚，是时非时，慈心软语，为使佛法久住。
若听我说，我当如法举汝等。
①优波离，波离起问，经云优波离合掌恭敬白佛言：世尊！
如佛所说，极善护持四根本戒，诸善男子及善女人，于其法器，其心平等，不自贡高，不卒呵举。
若如是者，于未来世，有诸苾刍破戒恶行，实非沙门自称沙门，实非梵行自称梵行，诸苾刍僧于此人等云何方便呵举驱摈？
涅槃中，种种示相已云：于毁法者，与七羯磨①，为欲示诸行恶行者有果报故。
当知如来即是施恶众生无恐畏者，以现在治罚，息将来大怖故。
若善比丘置不诃责，当知是人佛法中怨。
若能驱遣、举处、治罚，是我弟子真声闻也！
涅槃中。
种种示相者，彼第三云，毁谤正法，及一阐提，或有杀生乃至邪见，及故犯禁②等。
于毁下，明立治意。
七羯磨同下制教。
当知下，彰利益。
若善下，敕依行。
①七羯磨，涅槃：于毁法者，与驱遣羯磨、诃责羯磨、置羯磨、举罪羯磨、不可见羯磨、灭羯磨、未舍恶羯磨。
经驱遣即律第二摈出；诃责即律第一；置羯磨，律依止；举罪，律遮不至；不可见，律不见举；灭羯磨，律不忏举；未舍恶，律恶见不舍。
②犯禁，涅槃：我于是等悉生悲心，同如子想，如罗睺罗。
善男子！
譬如国王，诸群臣等有犯王法，随罪诛戮，而不舍置。
如来世尊，不如是也。
于毁法者，与驱摈羯磨、诃责羯磨、置羯磨、举罪羯磨、不可见羯磨、灭羯磨、未舍恶羯磨。
善男子！
如来所以与谤法者作如是等降伏羯磨。
已下如钞所引。
二、就制教以明者。
僧令忏悔，改迹便止。
上品之徒，见影依道。
下流之类，拒逆僧命，不肯从顺，无惭无愧，破戒犯失，续作不止。
自非治罚，何由可息？
如似迟驴，必加楚罚。
则有七种调伏，及恶马治、默摈不与语等。
制教。
叙意中，初科。
初明从谏不治。
改迹，迹谓罪状。
上品者，明智能迁善，不劳治法。
下下，明愚不受教，生起立治。
故知此法唯被下愚。
然人分三品，但叙上下者，以中人之性随流不定，可上则亦能依道，随下必加治罚，摄属二根，故不明也。
见影者，谓如良马见鞭影，即喻从谏如流。
迟驴，谓策之不进，喻纵治不悔。
杂含云：佛告比丘：有四种马①：一者，见鞭影②即便惊悚，随御者意；二者，触毛便能如上；三者，触肉然后乃惊；四者，彻骨③然后方觉。
七种，如后所列。
及下二种，足七成九。
不与语即是默摈，助名令显。
①四种马，亦出北涅槃一八，彼为毛、皮、肉、骨。
②见鞭影，第一见鞭影，喻闻他聚落男子、女人老病死苦，依正思惟。
第二触毛，喻见他聚落老病死苦，依正思惟。
第三触肉，喻见善知识及所亲近老病死苦，依正思惟。
第四彻骨，喻于自身老病死苦，能生厌怖，依正思惟。
③彻骨，具文云：世间良马，不能顾其鞭影及触皮毛、小侵肤肉，乃以铁锥刺身，彻肤伤骨，然后方惊，牵车著路，随御者心，迟速左右。
已下有合法文。
比佛法东流，多不行此。
若闻正说，反生轻笑，薄滥佛法，自秽净心。
有过之徒，实当此罚，反用俗法非理折伏，相虽调顺，心未悛革，致使圣网日就衰弱。
文云非制而制，速灭正法，斯言允矣。
今举彼微言，重光像运。
有力住持众主，准而行之！
斥滥中。
初二句伤时不行。
若下，二、斥轻陵正教。
薄谓轻人，滥即罔教。
薄滥二心，结业熏积，更增迷暗，故云自秽等。
有下，明妄行非法。
悛，改也。
致下，彰损。
网即教网。
允，信也。
今下，三、示意劝行。
微言即治法，并佛诚教。
隐而复显，故曰重光。
有力谓德可归人，非雄豪附势而已。
住持谓志存荷教，非僭窃住处而已。
嗟今讲者：学非经远，行乃尘庸，媚世趋时，为师据位；丰华四事，盛聚来徒，驰逐五邪，多求利养。
谁念弘扬三宝，但知虚饰一身。
未善律仪，安能轨众？
率由臆度，妄立条章，故有罚米、赎香①、烧衣、行杖。
遂使僧宗滥浊，佛化尘埃。
道在人弘，谁当斯寄，呜呼！
①赎香，赎，纳金免罪也。
准今，谓纳香免罪也乎？
四分中，凡欲治罚举人者，自具两种五德①，如自恣②法。
又须三根具了，徒众上下同心共秉，犯者听可，然后举之。
具如律本·遮法中说。
若违上法，举不知时，反生斗诤。
故文云③：汝等莫数数举他罪，以恐坏正法故。
必具上法，纵而不治，亦灭正法。
示可否中。
初列示。
举法，如后正加中。
若下，明两违俱损。
故知必在众主，用舍适时，方能免过。
①两种五德，自恣篇云：谓不爱、恚、怖、痴，知自恣不自恣，此名自恣五德。
律文又差知时不以非时，如实不以虚妄，利益不以损减，柔软不以粗犷，慈心不以瞋恚，此谓举罪五德。
初五德中，初四通德，后一别德。
随事改之，若举罪，则应言知举罪不举罪。
问：与举罪五德中知时何异？
答：自恣篇，记云：上是时节，下即时宜，谓量僧和诤，可举即举。
②自恣，律三七：有五法，应差作受自恣人：若不爱未自恣。
又第四七遮法云：内有五法，应举他。
何等为五？
以时不以非时不以瞋恚。
③故文云，四三，取意。
拘睒弥法中，如来告举他比丘之语。
今明治法七种、九种。
言七法者：一谓诃责；二谓摈出；三者，依止；四者，遮不至白衣家；五者，不见罪；六者，不忏罪；七者，说欲不障道。
加恶马、默摈二法，则为九也。
治法中。
总列九种。
所以后二在七外者，以前七药病互不相通，后之二药，该前七病，即诃责羯磨云当更增罪治是也。
一、言诃责者。
先出其过，后明正治。
初诃责法。
律明佛在舍卫，因智慧、卢醯那二比丘斗诤为缘，故立此法。
言过多种，四分等律总处明之①。
总举中。
总处明者，即下四部，前后示相，多少参涉，至文须简。
①总处明之，简正：总取四分、五分、僧祇等，今呵责过者，总束此一处明之。
通释：今记意，前后参涉诸文，一处总集明之义欤。
济览：今案，今记意取总四分等律一部明之之义欤。
若对僧、比丘前①倒说②四事，谓：破戒者，破前三聚；破见者，谓六十二见③；破威仪者，下四聚等；破正命者，谓非法乞求，邪意活命，则有五种、四种。
四分中。
若准缘起，止因斗诤，文明四事，本出遮法耳。
总列中。
初二句标简。
须对道众，又但口说，未必身行，故加此罚。
谓下，列示。
戒、见、仪、命，佛法大纲，修行要务，四皆名正，俱离偏邪。
正戒是入道之基，正见乃绝缚之慧，正仪则摄物之相，正命为成道之缘。
今皆反倒，惑乱时心，约过验情，宜加苦罚。
一、令犯者改迹，二、使外化清正，设教之意，于斯明矣。
戒、仪二事，七聚分配，且约粗细，从别以论。
若就通明，七皆名戒，亦总名仪。
六十二见者，且约五蕴，逐蕴生计，则有四句：一、即色是我；二、离色是我；三、我大色小，色在我中；四、色大我小，我在色中。
余四例此。
一蕴有四，四五二十；复历三世，为六十；更加断、常，则六十二。
邪意者，专为求利，致使身口变现无穷。
且据喜为，何止四五？
①僧比丘前，钞批：僧者，谓四人已上。
比丘，据一人、二人等。
②倒说，济缘：彼破言不破，故云倒说。
③六十二见，出涅槃·德王品卷二三。
又出长含一四，止观五之三，大乘义章六，补注七。
言五邪①者：一、谓为求利养，改常威仪，诈现异相；二、谓说己功德；三者，高声现威；四者，说己所得利养，激动令施；五者，为求利故，强占他吉凶。
言四邪者：一、方邪者，通使四方，为求衣食；二、仰邪者，谓上观星象盈虚之相；三者，下邪，即耕田种殖种种下业；四者，四维口食，习小小咒术，以邀利活命。
此智论解也。
律中：非法说法，法说非法。
释邪命中。
初引智论释。
前五，人所常行，实德未免。
后四，治生活业，贱劣所为。
辨相历然，无劳曲解。
剖文长说，未是精穷，省己离邪，方名善达。
五中，初是身恶，余皆口恶。
四邪中，前三是身，后一即口。
准论，四皆名口者，并谓求口食故。
盈虚谓日月亏盈，星辰缠度。
四维者，喻不正也。
次引律释。
即盗戒中，贼心②取物，倒乱说法，妄悦求财，即是邪命，故此引之。
①五邪，大论卷一九，四邪，卷三。
②盗戒中贼心，律盗戒广解云：或依亲友强力，若以言辞辩说诳惑而取。
钞·盗戒引律增五中，十种贼心释中引，牒上广解文，释云：言诳惑而取者，非法言法，法言非法，但规前利，幻惑群情也。
通释：非法言法等文，本出律增二。
钞主因便，盗戒下引用之。
然记主解本文律中非法说法等文云盗戒中盗心等者，或谓文出律贼心中欤？
而律贼心中，但列十种名，无释，钞准意作释耳。
虽有前过，三根明委，问答有差，不得举他。
文云：若无根破戒、见、威仪、正命，与作诃责，是名非法羯磨。
反上如法。
举法中。
初示非。
问答差者，或罪、事不同，或人、处有异。
见闻虽实，还即无根。
引证可解。
下句显是，一一反上。
然此治法，不必大罪。
但令圣所制学，愚暗自缠，皆得加罚。
文云①：若不知、不见五犯聚，谓波罗夷乃至吉罗，与作诃责。
合治中。
上二句通标。
但下，略举无知示相。
圣制学者，不出教行，教谓律藏，行谓对治，即可学境也。
愚暗缠者，谓可学迷也。
文下，引证。
不知，谓素所未闻，不见，谓闻而不识。
未必须犯，但不知见，即合加治。
①文云，律增五云：若不知、不见五犯者，我说此人愚痴波罗夷、僧伽婆尸沙，乃至突吉罗，是为五种犯。
五种制戒，亦如是。
若不知不见五犯，波罗夷乃至突吉罗者，僧应与作诃责羯磨。
五分有九种①：一、自斗诤，二、斗乱他，三、前后非一斗诤，四、亲近恶友，五、与恶人为伴，六、乐自为恶，七、破戒，八、破见，九、亲近白衣。
五分中。
破戒须除初篇②，通收余聚。
破见同四分。
①五分有九种，简正：自斗诤者，据自己谓与前人交言也；二、斗乱他者，即自不交言，但两头互说令斗也；三、非一斗诤者，数数为之也；四、亲近恶友者，于己无益故，是约暂时；五、恶伴者，是约永久也；六、乐自为恶者，念念欲作恶也；第九，亲近白衣者，恐染习恶法故。
取意录之。
②除初篇，则知是约身行也。
僧祇五种①：一、身、口习近住。
身习住者，与黄门、男子、童子、弟子共床坐，同眠，共器食，迭互著衣，共出共入；口习近者，迭互染心共语；身、口俱者，两业并为。
又与尼、女伸手内坐，以香、华、果、蓏②相授，为其走使，余如前说。
二者，数犯五众戒。
三者，太早入聚落，太暝出；与恶人为友，偷人、劫贼、摴蒲③等人；行在寡妇、大童女、淫女、黄门、恶名比丘尼、沙弥尼处。
四、好诤讼相言④。
有五：自高；粗弊此性；无义语⑤；非时语；不亲附善人。
五、恭敬少年诸比丘，度少年弟子，供给如弟子供给师法。
如上五种，一一诸比丘屏处三谏不止，僧作白四诃责折伏。
僧祇五种。
一中。
初二句总标。
身下，别释为二。
前明男子，离合三种，寻文可知。
又下，次约尼、女。
但明身习，略示共坐。
余下，指上同眠、共器等，计亦有三，例上可解。
蓏，郎果反，草实也。
二中。
五众，即是五篇，且举全数。
准夺行中，止明下四，若犯初篇，不入此治。
三中。
有三别，初、谓出入非时。
与下，二、谓亲近不善。
偷人，谓私窃者。
摴蒲，谓博弈。
行在下，三、即游履非处。
四中。
由好诤讼，复生五过。
上二心过，中二口过，第五身过。
此性，即指斗讼。
第五，反敬，近世多然，有识宜诫。
如上下，结过明治。
①僧祇五种，二四：羯磨有五事。
一切折伏羯磨，佛在舍卫制。
何等五？
一、习近八事；二、数数犯罪；三、太早入聚落太冥出，恶友恶伴，非宜处行；四、诤讼相言；五、恭敬年少。
习近八事者，尔时慈地比丘，身习近住，口习近住，身口习近住。
身习近住者，已下大同。
东野云：八事者：慈地、优陀夷、跋陀梨、苏毗提、阐陀、无名二比丘，八人犯八事，故彼为八段。
②果蓏，木上曰果，地上曰蓏。
又木实曰果，草实曰蓏。
又有核曰果，无核曰蓏。
③樗蒲，众经音引博物志云：老子作之用卜，今人掷之为戏也。
行宗：樗蒲，即赌博之名。
④相言，行宗二上：谓诣官词讼。
⑤无义语，简正：无义语者，非法语也。
非时语者，纵是法语，不知时限，以随衰恼，号非时也。
明了论：比丘心高，不敬计他，轻慢大众，为作怖畏羯磨。
犹是诃责异名。
了论中。
本无轻慢二字，故知止是不敬大众。
然计他语隐，故加助释。
上来明过，对僧、比丘前者，皆入诃责治之。
简滥中。
简下摈出，对白衣说。
二、加法有四：一、明立治；二、明夺行；三、明顺从；四、僧为解。
初中立治。
此法与余羯磨有异，故先明之①。
缘起十种。
如上具七法已。
八、陈意中。
此心违故，须僧证正其罪，得伏方与。
应召来入众，当前为举。
举已，为作忆念。
应与罪。
上座应准遮法②，具问能举徒众③上下及所举人已，听许举之。
如上作已，索欲问和，便作羯磨。
正治。
具缘中，初文明异。
十中，前七及九并同，唯八及十，诸法皆别。
但举治勘核，法事特难，故云异耳。
如下，示相。
初指前七。
问答在后。
止明第八。
初示举意。
证即证明，正谓罪实。
应下，明举法，有三。
初、举罪中，通云犯罪，且使众知。
二、忆念者，用时、处、人、罪四种勘核，令忆无拒，为取自言。
三、与罪者，的示犯科，令受责罚。
上下，明和众。
初明问听，合在举前，恐虚谬故。
和上下者，恐情乖故。
问所举者，恐违拒故。
律名求听，求彼听可，然后方举，是谓五德知时合宜。
索下，问和。
此含问、答二缘④，足上为十。
①此法与余羯磨有异，故先明之，异说纷纭，今依玄记云：此法者，七羯磨法也。
余羯磨者，受戒、忏罪、受日等也。
有异者，此是违情羯磨，当世少行，余是顺情羯磨，当代盛行。
既是违情，作法之时，须僧证正其罪，又须前举，复作忆念、与罪。
又准遮法，具问同举徒众等，此则与受、忏等顺情之法全异，故前明之，意在行事者了别也。
此解不违钞文，顺羯磨疏，幸请详察。
②上座应准遮法，律四六：遮说戒比丘，至上座前，作如是语：我欲遮某甲比丘说戒，愿见听。
上座问：汝内有五德否？
若言无，教令莫遮。
若言有，当问：何等五？
若不能说，应语令莫遮。
若能说，应问言：汝已问中座未？
若言未问，应教令问。
彼应至中座比丘前，语言通释：此中问答，全如上座中。
中座问上座、下座已，问未了。
次彼至下座前，问答亦如上。
下座亦问言：汝已问彼比丘未？
若言未，应教令问此比丘。
应往彼比丘所语言：我欲遮长老说戒，愿见听。
彼比丘问内五法及上、中、下座如上。
若能一一答已，彼比丘应自观察：我此事得比丘伴否？
若不得伴，当语彼比丘言莫遮；得比丘伴，应语言，便可随时。
③问能举徒众，母论三，若有比丘犯罪，余比丘或见、闻、疑，应先白上座及僧。
上座僧若听，复应问犯罪者：今欲谏汝，为听否？
若上座及僧犯事者与欲，得谏。
要内立五德，然后谏之。
谏者或屏处，或众中语言汝当忆念本所犯，不得同僧作法事，应出起，如法除罪已，后还当入僧等。
④问、答二缘，若就别论，索欲问和，是五、七两缘。
约通则通十缘。
既非允对，故云含耳。
律文举斗诤事。
及论当时，未必如文，随其有犯，准改牒用。
应言：大德僧听！
此某甲、某甲①比丘喜相斗诤、互求长短，令僧未有诤事而有诤事，已有诤事而不除灭。
若僧时到，僧忍听。
僧为某甲、某甲比丘作诃责羯磨，若后更斗诤共相骂詈②者，众僧当更增罪治。
白如是。
大德僧听！
此某甲、某甲二比丘喜相斗诤、互求长短，令僧未有诤事而有诤事，已有诤事而不除灭。
僧今为某甲、某甲二比丘作诃责羯磨。
谁诸长老忍僧为某甲、某甲二比丘作诃责羯磨，若后更斗诤者，僧更增罪治者默然，谁不忍者说。
此是初羯磨③。
僧已忍为某甲、某甲二比丘作诃责羯磨竟。
僧忍默然故，是事如是持。
正加中。
示知改法，遮谨诵故。
总前四部所列过相，随犯牒入，故云准改。
应下，出羯磨。
白中，加二人者，以过同故。
未有而有，谓初起也。
已有不灭，谓更增也。
第四句中，作诃责者，单牒本也；更斗诤等者，预示后罚，非今正加，义归缘摄。
①此某甲、某甲，律羯磨云：大德僧听！
此智慧、卢醯那二比丘喜共斗诤，共相骂詈，口出刀剑，互求长短。
彼自斗诤已，若复有余比丘斗诤者，即复往彼劝言汝等勉力，莫不如他。
汝等多闻智慧，财富亦胜，多有知识。
我等当为汝作伴党，令僧未有诤事而有，已有诤事而不除灭。
若僧时到，僧忍听。
为智慧等二比丘作诃责羯磨。
若复斗诤共相骂詈者，众僧当更增罪治。
白如是。
通释：律直牒当时缘起，事不必恒定，故钞略存大纲也。
②骂詈，正斥曰骂，旁及曰詈。
③此是初羯磨，五字当子注。
若明不成者。
律云：若不举，不作忆念，不伏首罪；或无犯，犯不应忏罪，若犯罪已忏竟；而不现前，及人法二非：并作法不成，得罪。
不成中。
初三种，反上正陈，法无所被。
或下四种①，用法差也。
无犯及下忏竟者，无病加药也。
不应忏者，药病不当也。
如在俗前倒说四事，罪须加摈，不合诃责，故云不应。
余皆例此。
上并事非。
不现前者，谓遥被也，戒疏②云人非法是。
及下，即人法非。
人谓别众不足，法即羯磨差脱等。
并下，通结上九。
①或下四种，若依律，应云六种欤。
律云：复有三事：无犯，犯不应忏悔，若犯罪忏悔竟。
复有三事：非现前，非法，别众。
如是三法，作诃责羯磨，非法非毗尼，羯磨不成就。
记意亦六种，但约义判为上四种用法，及下二种，人、法非也。
②戒疏，卷一六·四六，具云：由在屏处作灭法，不召犯人问何心取，法是人非，何名实核？
所以制约，须面对论。
二、明夺行①。
夺行中。
前加羯磨，表众同治，折辱刚强，正存夺行。
观其违顺，验其刚柔，取舍审量，斯为正要。
①夺行，准简正云：夺犯者所行之行，是谓夺其行。
若据今记违行法语，夺而行之谓乎？
然则夺三十五事，令依僧命行，谓之夺行也。
与作法已，告言：已为汝作诃责已。
今夺三十五事，尽形不得作。
必能随顺无有违逆者，僧当量处。
初陈告中。
已为等者，诫令谛受也。
言尽形者，恐令畏惧也。
必能等者，诱令改悔也。
何者三十五？
有七种不同。
初五①，夺其眷属：一、不应授人大戒②；二、不应受人依止；三、不应畜沙弥；四、不应受僧差教授比丘尼；五、若僧差不应往。
初五中。
四、五事同，受、往分异。
既不听受，何有差者？
然僧既加罚，理必不差，为显行法在身，不堪训众，故制之耳。
①初五，三十五法，出第四十。
②不应授人大戒，搜玄云：前足数篇据呵责等四体未坏故，得授大戒。
今言不得者，且约制为言，佛有开制不相违。
二五，夺其智能：一、不应说戒；二、若僧中问答毗尼义，不应答；三、若僧差作羯磨，不应作；四、若僧中简集智慧者共评论众事，不在其例；五、若僧差作信命①，不应作。
二五中。
第四，律中断诤，先作单白，简集智人，愚不预数。
治者同然。
①信命，会正云：信命，为僧作使。
简正云：既是僧差不受，莫违僧命否？
答：但自陈情即得。
小补韵会：古者谓使曰信也。
三五，夺其顺从①：一、不得早入聚落；二、不得逼暮还；三、亲近比丘；四、不应近白衣、外道；五、应顺从诸比丘教，不应作异语。
三五中。
第三，制亲近者，先远离故。
律文上有应字。
第四，令远离者，喜亲近故。
第五，不应异语者，即九十中口绮。
问：前后五种，未治得作，可得名夺。
第三五过，及第四前三过，余时并制，本不得作，何名夺耶？
答：诚如来问。
今望遮断前所喜犯，亦得名夺。
但违行法，故异常犯。
①夺其顺从，玄记云：情意作名顺从。
今夺其顺，逆彼情也。
问：是制其顺从也，何云夺耶？
答：今罚谪云夺耳，谓罚不顺从也。
四五，夺其相续后犯：一、不应更犯此罪，余亦不应犯；二、若相似，若从此生；三、若复重于此；四、不应嫌羯磨；五、不应诃羯磨人。
四五中。
初、二并兼两相。
初云此罪者，即被治之过。
注余罪中，且约残论。
提下相望，例亦应尔，但至吉罗，则无余也。
第二，注中，相似谓同名罪，从生谓种类罪。
三中，注文，准知此治不至四重。
四约诃法，五是诃人，心嫌口诃，诃必因嫌，上下互举。
然据四、五，本非篇聚，而列相续犯中，未详所以。
亦可上三犯罪，下二犯事。
五五，夺其供给：一、若善比丘为敷坐具供养，不应受；二、不应受他洗足；三、不应受他安洗足物；四、不应受他拭革屣；五、不应受他揩摩身。
六五①，制其恭敬：一、不应受善比丘礼拜、合掌、问讯、迎逆、持衣钵等。
五、六二五，寻文可解。
①六五，一、礼拜，二、合掌，三、问讯，四、迎送持衣，五、迎送持钵。
今谓亦可迎送为四，持衣钵是五。
又名句云：一、礼拜合掌，二、问讯，三、迎送，四、持衣，五、持钵。
七五，夺其证正他事：一、不应举善比丘，为作忆念，作自言；二、不应证他事；三、不应遮布萨；四、不应遮自恣；五、不应共善比丘诤。
七五中。
第二，谓评论法理，证他是非。
第三中，准律·遮法①，比丘知他有犯，对僧举告，不令众僧同彼布萨，故云遮也。
自恣亦然，今并不得。
五、谓论理教相，亦属证他。
①准律·遮法，律云：比丘若欲以此见、闻、疑，于彼比丘前，布萨时从座起，偏露右肩，右膝著地，合掌作如是言某甲比丘犯波罗夷，僧不应在此比丘前说戒，今遮此比丘说戒，成遮说戒。
三、明顺从者。
应于上七五事中，一一顺从，无有违者。
于僧小食上、后食上，若说法、若布萨时，应正衣服，脱革屣，在一面立，互跪合掌白言：大德僧受我忏悔！
自今已去，自责心，止不复作。
僧当量审，然后受之。
顺从中。
初明犯者调顺。
于下，从僧求解。
僧下，僧量许可。
四、明解法。
律云：应来僧中，偏露右肩，脱革屣，礼僧足，右膝著地，合掌乞言：大德僧听！
我比丘某甲，僧为作诃责羯磨。
我今随顺众僧，无有违逆，从僧乞解诃责羯磨，愿僧为我解诃责羯磨，慈愍故。
三乞已。
解法中。
乞词。
下注二比丘者，二合作一①，传写之误。
前后羯磨，并牒二人故。
①二合作一，暗斥会正耳，彼约三人同犯释故。
又钞批、简正释云：彼二比丘，即第二比丘。
此释佳矣。
上座如上欲和，解言：大德僧听！
比丘某甲、某甲，僧为作诃责羯磨，彼比丘随顺众僧，无所违逆，今从僧乞解诃责羯磨。
若僧时到，僧忍听。
解某甲、某甲二比丘诃责羯磨。
白如是。
大德僧听！
此某甲、某甲比丘，僧为作诃责羯磨。
彼二比丘随顺众僧，无所违逆，今从僧乞解诃责羯磨。
谁诸长老忍僧为某甲、某甲解诃责羯磨者默然，谁不忍者说。
僧已忍与某甲、某甲解诃责羯磨竟。
僧忍默然故，是事如是持。
其行法中，威仪坐处，未明所在。
准僧残中，下行坐也。
杂相中。
坐处。
准僧残者，即行别住①也。
下行者，不入腊次也。
①行别住，律云：行覆藏者，身在下行坐，在沙弥上。
若有一人、三人，随名牒用，不得至四。
如上已明，至时量之。
多少中。
准上斗诤，应是同过。
别过亦通，作法非便。
不至四者，律制僧不举僧，恐破别故。
指如上者，即羯磨篇被人多少中。
二、摈出者。
谓对俗人倒说四事，广如律文。
又如随戒中污家、恶行。
倒乱佛法，污他俗人净善之心，以非为是，故须遣出本处，折伏治之。
使世俗识非达正，无复疑惑。
此之过罪，人多有之。
特须禁断。
二、摈出者。
佛在①羁②离那国，因阿湿卑、富那婆娑二比丘污家、恶行为缘故制。
羯磨罚已，驱出③当界，故得名也。
出过中。
初指所出。
上句简滥。
指四事者，亦即遮法，如前不异。
须知倒说四事，通于七、九，但约对道对俗④，有信无信，以分异耳。
次指随戒，即本缘起。
律文广列，此不繁引，故指如后。
倒下，显过。
故下，明治。
使下，彰益。
此下，劝依。
①佛在，四四云：尔时世尊在舍卫国。
时羁离那国有二旧住比丘。
彼作如是恶行：自种华树，教他种，自溉，教他溉，自摘华，教他摘华，自作华鬘，教他作，自持种种花往，教他持往白衣家，有男有女同一床坐、同一器食、同一器饮，歌舞戏笑，作众伎乐，若他作者即复唱和共作。
时众多比丘从伽尸国人间游行，至羁离那国，清旦著衣持钵，入城乞食，行步进止，威仪庠序。
诸居士见已，作如是言：此复是何等人？
谛视而不戏笑亦不相慰问。
如是人我曹当与饮食。
时诸比丘还舍卫国，具白世尊。
云云。
②羁，律音：居宜切，又云坚奚切。
③驱出，污家恶行聚落界，又倒四事界，或僧所住界。
下界准解。
但呵责、依止对道，摈出、遮不至对俗。
又四羯磨未坏信，三举信行俱坏。
④对道对俗，谓倒说四事。
诃责对道，摈出对俗，依止对道俗。
遮不至对俗，但加骂，与上为异。
又四羯磨，有信轻治，尚足生善。
三举丧信行故重，治在众外。
又四羯磨人，被治尚作不止，则加后恶马、默摈二治。
若论治法、随顺及以解辞，略同上法。
然初摈中，牒其过已，离此住处为异，律本委具。
治法中。
前总指四种。
治法字中，义兼夺行。
然夺行、随顺，诸治并同；初治及解，随过乃异。
然下，略示初法。
下指律本，今略引之。
律云：大德僧听！
此阿湿卑、富那婆娑比丘，于羁离那国污他家，行恶行，俱有见闻。
若僧时到，僧忍听。
为阿湿卑、富那婆娑作摈：汝污他家，行恶行，俱有见闻。
汝可离此住处①去，不须此处住。
白如是。
解中，亦先三乞。
其乞辞及解法一同前文，但改诸诃责字为摈字耳。
后诸治罚亦然。
此处知之，下更不点也。
①离此住处，饰宗记云：诃责人于一切处不许说戒。
今此摈治，于所行处不得，于余处得。
若随顺乞解，不得辄来，当在界外遣信来请。
僧祇云①：不得共诸比丘语论。
若有咨请，推属本师。
求解中。
初明乞解。
由不入界，故须遣信。
僧下，明制约。
若有等者，谓余比丘私有请问，由不得共语，推令问师。
旧云②：被治人止得问师，恐余人成随举故。
准戒疏，随举唯局恶见，况随举亦不开师，其谬可知也。
①僧祇云，考文不得。
按彼律，有不共语羯磨，初作折伏羯磨，故作不止，僧更与此法。
疑出不共语解法欤。
彼第六明舍羯磨，次第有六种。
次牒不共语羯磨者，直明解依止羯磨事，则知律本脱失耳。
或似被治人欲随顺资请时，师虽不语，弟子推属托本师。
又四羯磨人，依律本未制不共语。
今准文依夺行中，因示制约欤？
谓文不得语论者，夺行制故。
又恣请者，他来请问法毗尼义也。
今被罚故，不得自答，故令问师，然非制不共语也。
②旧云，简正云：推属本师者，谓被治人，或有缘事，不得问余人。
余人答，恐成随举。
会正承之。
通释云：旧师解有二重谬：一曰，随举犯唯局恶见举，彼以羯磨一例故；二云，凡随举犯，师及余人通不开共语来往，今简余人开师故。
三、言依止者。
若与比丘及以白衣共相杂住，倒说四事，惑乱正法。
或在道虽久，痴无所知，随缘坏行，不能自立，数忏数犯。
须僧治罚，依彼明德咨问法训，使行成益己故也。
三、依止者。
佛在舍卫，僧刍比丘愚痴犯罪，共白衣杂住相亲，因制此法。
出过中，初明倒乱。
必兼两众，方入此治。
或下，正律本缘。
但令数犯，不约对人。
须下，正明立法，仍见名义。
使下，显益。
治法略同于上。
与依止已，亲近知法律人，学知毗尼。
明达持犯者，当为解之。
涅槃云置羯磨者①，安置有德之所。
余如师资法中。
加治中。
初指治法，夺行在中。
律作白云：大德僧听！
此僧刍比丘痴无所知，多犯众罪，共白衣杂住而相亲附，不顺佛法。
若僧时到，僧忍听。
与僧刍比丘作依止羯磨。
白如是。
与下，明依人。
明下，略示顺从及解法。
涅槃下，示异名。
余下，指行法。
彼云：愚痴无智者，尽形依止。
十诵②：受戒多岁，不知五法，尽形依止。
毗尼母④百腊不知法，从十腊依止等。
彼篇颇详，且略引示。
①置羯磨者，涅槃云：于毁法者，与驱遣羯磨、诃责羯磨、置羯磨、举罪羯磨、不可见羯磨、灭羯磨、未舍恶见羯磨。
今钞牒举彼，标名会释之也。
②十诵，第二一依止下，彼接云：大比丘应从小比丘受他依止不？
佛言：应受。
复问：大比丘应承事供养小比丘不？
佛言：除礼足，余尽应作。
③五法，记云：十诵五法上四不识相，下一者不诵文。
母论中，律制依止，本为学法。
学简智胜，不取腊高。
老年依少，但除礼足耳。
④毗尼母，四云：佛告阿难：从今已后，若比丘满十腊知法者，应受十腊乃至百腊不知法者依止。
四、遮不至白衣家者。
谓于信心①俗人前，倒说四事，非法恼乱，损坏俗心；骂谤白衣，辄便舍去。
须僧作法遮断，不许使离，遣谢白衣故也。
僧祇②云：比丘明日受他必定请，至时不去，恼信施主，须加此法。
遮不至中。
佛在舍卫，舍利弗、目连俱在伽尸国游行，至摩梨园中住，质多居士请二尊者，具办美馔。
其园中旧住比丘名善法往看，嫉妒心生，便言：居士所办饮食最胜，唯无③胡麻滓。
质多言：善法怀如是多宝，根、力、觉意④、禅定、正受⑤。
作如是粗言⑥？
便说譬喻：如国土无鸡，有贾客持雌鸡至。
雌无雄故，与乌共通，生子不作鸡鸣，复不乌唤，即名乌鸡⑦。
如是，善法，怀如是多宝等，而作此粗言。
善法言：居士骂我，我今舍去⑧。
乃至佛所，为佛所诃，故制治法。
出过中。
此亦对俗，加骂为异。
上明余过，骂是正过。
须下，明立治。
名、相两显。
言作法者，白云：大德僧听！
此善法比丘，质多居士信乐檀越，常好布施供给众僧，而以下贱恶骂骂之。
若僧时到，僧忍听。
今为善法作遮不至白衣家羯磨。
白如是。
夺行并同。
僧下，示别过。
虽非骂谤，损恼同故。
①谓于信心，律云：比丘有十法，应与作遮不至白衣家羯磨：恶说骂白衣家，方便令白衣家损减，作无利，作无住处，斗乱白衣，于白衣前谤佛、法、僧，在白衣前作下贱骂，如法许白衣而不实。
律四四又云：有五法，比丘不应为作遮不至白衣家羯磨：不恭敬父母，不敬沙门、婆罗门，所应持者而不坚持。
②僧祇，佛在舍卫，难陀持衣钵至喜优婆夷家，优婆夷云：若前食若后食，若粥若饼若果，随须当作。
难陀云：我须前食，当好作。
答云：如教好作，愿明日早来。
晨起作美食，敷座而待。
不至，即于美食可停者举，不可停者便食。
如是第二、第三日待不来，到第四日方来。
优婆夷云：何故不来？
难陀曰：若瞋者，悔过。
优婆夷云：向佛悔过去。
难陀便白佛悔过，具白上事。
佛言：痴人！
此优婆夷于佛、比丘僧无所遗惜，汝何故扰乱？
佛告诸比丘：是优婆夷，在家笃信，难陀扰乱，令发不喜。
僧今应与难陀作发喜羯磨。
③唯无，五分二四云：其家压油。
涅槃疏云：此居士少年贫时，曾作此业，故以刺。
居士因即说譬云④觉意，谓七觉意也。
第五八云：念觉意、法觉意、精进觉意、猗觉意、定觉意、喜觉意、护觉意。
⑤正受，三摩耶，华云正受。
圭峰云：不受诸受，名为正受。
⑥粗言，彼接云：善法，我办如是美食，用胡麻滓作何等？
即复言：我今当⑦乌鸡，旧钞僧祇律二四云：此居士得宿命通，见彼比丘过去世时为乌鸡子，作是讥弄。
又身虽出家，心行俗行，如彼乌鸡，不似一物。
⑧我今舍去，此比丘旧在居士林中住，今即舍去也。
律接云：居士言：大德善法！
我不恶言，亦不骂詈。
大德善法！
可乐在此密林中住，我等当给衣被、卧具、饮食、汤药。
彼作如是言：居士骂我，我欲去。
即问言：大德！
欲至何处去？
答言：我欲至舍卫国世尊所。
居士言：如我所共言语，具白世尊，无令增减。
何以故？
汝当还来至我所。
尔时善法比丘，持衣钵至世尊所以居士所言之事具白世尊，无有增减。
尔时世尊，以无数方便诃责若得法附已，当白二，差一比丘①具八法者：一、多闻，二、能善说，三、说已自解，四、能解人意，五、受人语，六、能忆持，七、无有阙失，八、解善恶言议者。
将被治人至信俗家，语言：檀越，忏悔。
僧已为某甲比丘作谪罚竟。
若即受忏者，善；不肯者，具有进不，广如律说。
若俗人欢喜，即为解之。
遣谢中。
初明选差。
八法中，第五受人语者，不妄拒也。
七、约行业，余并解能。
八中议字，律本不从言，单作为正。
将下，明往忏。
初令语告檀越，忏悔者，召令受也。
若下，次教观量。
具有等者，律云：若不受，应至眼见耳不闻处，安羯磨比丘著眼见耳不闻处，教令如法忏悔。
复来语言：居士，忏悔。
彼比丘先犯罪，已为忏悔，罪已除。
彼若受者，善；若不受者，犯罪比丘应自往忏悔。
若俗下，后示开解。
忏竟，俗喜，足显从顺故。
①白二差一比丘，业疏云：若令自往，无由解纷，制具八德，作法差往也。
济缘云：佛令罚已，往彼忏谢，须人通意，故差同往。
②恐闻作法，作法谓悔骂俗人吉法。
饰宗记云：五分二四云：教作突吉罗悔过言：我某甲比丘，作粗恶语，加某甲白衣，犯突吉罗。
今向长老悔过。
更总明四、三羯磨同异。
总简中。
以前后七法，过相相涉，治法乃殊。
故约信、行大分二类。
随相细简，各别如文。
前四法人，但坏其行，心犹有信。
律足僧数，应羯磨法；而是被治，不可诃举。
前四中。
律足数者，前篇具明。
后三羯磨，名为三举，信行俱坏，弃在众外，不足僧数。
过状深重，不可摄济，故制极法。
律简此色同于犯重，乃至死时所有资产入同举僧，赏功能故。
涅槃云为谤法者作是降伏羯磨，又示诸恶行有果报故。
后三中。
同犯重者，财法亡故。
引涅槃经，初示正意。
谤法者，通前七过。
降伏者，总目七法。
若准经中，通明七种，今此引之，且证三举。
又下，明别意。
果在当来，愚多不信，轻拨圣教，公然作恶。
故立治法，使知因果，驱归正信故也。
今学大乘语人，心未涉道，行违大小二乘。
口说无罪无忏，淫欲是道。
身亦行恶。
随己即是，违己为非。
并合此治。
斥滥中，三。
初三句标人。
上句示所学，下二句明心行。
未涉道者，随尘染故。
违大小者，不禀教故。
口下，二、示滥。
上二句即明学语。
罪福性空，出普贤①行法。
淫欲是道，出无行②经。
乃大乘之通说，非止一经。
为显业相皆如幻故，复示业性不可得故，复示染净同一源故，复示诸法唯一心故，复令众生于诸恶中得解脱故。
非谓使汝作不净行。
今身为恶，傍倚此语，用饰己非。
取适愚情，实乖圣意。
即楞严云先断淫心，是名如来先佛世尊第一决定清净明诲。
若不断淫，修禅定者，如蒸砂石，欲成其饭，经百千劫，终名热砂等。
又梵网经云：菩萨应生孝顺心，救度一切众生，净法与人。
而反更起一切人淫，乃至无慈悲心，是菩萨波罗夷罪。
汝谓楞严、梵网是大乘乎？
若专彼语，此复云何？
悲夫！
悲夫！
身下，显上心、行。
上句示行，下二句明心。
随即是顺，谓愚丛从化。
违谓智者所非。
爱恶炽然，去道甚远。
并下，三、劝罚。
①普贤，具云佛说观普贤菩萨行法经，一卷，刘宋昙摩蜜多译。
具云：何者是罪？
何者是福？
我心自空，罪福无主，一切法皆亦如是，无住无坏。
②无行，具云诸法无行经，二卷，罗什译。
喜见菩萨偈云：淫欲即是道，恚痴亦如是，如是三事中，无量诸佛道。
若有人分别，淫怒痴及道，是人去佛道，譬如天与地。
弘决四云：经说欲是道者，只道性不出于欲，亦云欲性不离于道。
约理云即，约事须离。
止观五云：无明痴惑，本是法性。
以痴迷故，法性变作无明，起诸颠倒善不善等。
如寒来结水变作坚冰；又如眠来变心，有种种梦。
今当体诸颠倒，即是法性。
次五，明不见举者。
倒说四事，法说非法，犯言不犯；或不信善恶二因，感苦乐二果；邪见在怀，障于学路；或由不达教；或知而故犯。
僧问：何不见犯？
答云：不见。
僧即遮举，与作不见举治之。
为欲折伏从道，且弃众外，不同僧事，目之为举。
作此正法，治不见罪人，故曰不见举也。
不见举中。
佛在拘睒弥国，阐陀比丘犯罪，余比丘语言：汝犯罪，见不？
答言：不见。
比丘举过，佛因诃制。
出过，有二。
初即倒乱。
或下，二、明信坏。
但是作恶，不畏来报，即为邪见。
非同断善，顿弃三宝而失戒矣。
或由下二句，推上过源。
僧下，示其拒逆。
邪见在怀，非言不显，故假问答，为举本缘。
僧即下，次加治法。
初、明加法。
白云：大德僧听！
此阐陀比丘犯罪，余比丘语言汝犯罪，见不，答言不见。
若僧时到，僧忍听。
今为阐陀比丘作不见罪举羯磨。
白如是。
夺行等并同。
为下，二、明举意。
且谓权暂，简灭摈永弃故。
作下，示名义。
如物举弃，不复用故。
四分①云：此三举人，令在有比丘处②行之。
若在无比丘处，不得为解。
行处中，三法并尔，故此总示。
有僧处者，令惭耻故。
①四分，诃责犍度取要也。
又僧祇二五，有此等文。
②在有比丘处，简正云：内虽在寺中，不预僧法，无其足别。
通释云：依本律二六，不云内外，若依僧祇，著伽蓝外云，彼广明行法。
六、不忏举者。
然罪无定性，从缘而生①，理应悔除，应本清净。
而今破戒、见四法，犯不肯忏，妄陈滥说②，言不忏悔，垢障尤深，进道无日。
故须举弃，得伏方解。
经名灭羯磨者，治罚前人，使作灭罪。
六、不忏举者。
亦因阐陀，僧问汝有罪，忏悔，答言不忏，故制举之。
出过中。
初明应忏。
上句示罪可忏。
轻者即灭，重者转轻，故云不定。
从缘生者，释成不定所以。
而下，明不忏。
上四句示过。
言滥说者，即倚傍圣言，诳惑无知，拒逆僧命故。
垢下二句，彰损重。
故下二句，明治法。
词句同前，但改诸见字为忏字，余无少差。
经下，会异名，即涅槃也。
①从缘而生，济缘云：罪从缘生者，缘即心境。
缘生虽空，生则成业，业必感报。
②妄陈滥说，钞上文所谓今学大乘语人，心未涉道，行违大小二乘，口说无罪无忏等是也。
僧祇云：被三举人，心意调柔，白僧言：我心调柔，愿僧为我舍法。
白已，却行而退。
众主比丘量议可不，然后乞解。
求解中。
僧量议者，理须细察，还复正信；不察虚诈，纵解不成。
七、恶见不舍举者。
欲实障道，说言不障。
邪心决彻，名之为见，见心违理，目之为恶。
亦于戒、见四法，倒说不信。
须僧举弃，永不任用。
随顺无违，方乃解之。
七、恶见者。
佛在舍卫，利吒比丘恶见生，言：我知佛所说法，行淫欲非障道法。
诸比丘殷勤谏谕，利吒坚持恶见，而言：此是真实，余皆虚妄。
诸比丘白佛，因制。
出过中。
初明本过，因即示名。
亦下，明余过。
须下，加治法。
白云：大德僧听！
此利吒比丘作如是语：行淫欲非障道法。
若僧时到，僧忍听。
僧今与利吒比丘作诃谏，舍此事故：阿利吒莫作是语，莫诽谤世尊，谤世尊者不善。
世尊不作如是语，世尊无数方便，说行淫欲是障道法。
若犯淫欲，即为障道。
白如是。
羯磨第二句如前牒已，更将第四句续。
则缘本双陈，与白为异，已前诸法并然。
此七治法，寔为妙药。
持于正法，谪罚恶人。
佛法再兴，福流长世。
结益中①。
初文为三。
上二句彰法胜。
次二句显功深：上句住法，下句摄僧。
后二句赞弘护。
①结益中，四分有制戒十利，配当可解：一、摄取于僧，二、令僧欢喜，三、令僧安乐，四、未信令信，五、已信令增长，六、难调者令调顺，七、惭愧者得安乐，八、断现在有漏，九、断未来有漏，十、令正法久住。
今准资持记作句。
故律云：如来出世，为一义故，制诃责羯磨，乃至恶心不舍举，所谓摄取于僧。
令僧欢喜，乃至正法久住。
引制教中。
即律增一中文，共有十句①。
钞文从初至于僧来，即初句也，令下九句，皆略示耳。
如云：如来出世为一义故，制诃责等，所谓令僧欢喜。
增二②九句，如云：如来出世为二义故，制诃责等，谓摄取于僧，令僧欢喜。
增三③为三义故有八句，乃至增九为九义故有二句。
增十④，律略不出，合有为十义故一句。
①增一共有十句，第一句云：如来出世，为第一义故，制诃责等。
所谓摄取于僧。
第二句云令僧欢喜，第三句云令僧安乐，乃至第十句云令正法久住。
然律中亦省略，律具示摄取于僧一句已，云乃至正法久住，句句亦如是。
增二已下例尔。
此十句义，具出第一卷淫戒中。
②增二，第一句云摄取于僧，令僧欢喜。
第二句云令僧欢喜，令僧安乐。
第三、四乃至九，并准上可知。
③增三，增四乃至增九，例上作句，但以增减为异耳。
④增十，如来出世为十义，摄取于僧，令僧欢喜，乃至正法久住。
⑤古记解错，如钞批等，以出世尘埃，至无上果为一义，盖以未见律文，致有谬耳，今记故破。
涅槃盛论七羯磨后，广明护法之相云：有持戒①比丘见坏法者，驱遣诃责，依法惩治。
当知是人得福无量。
又云②：今以无上正法，付嘱诸王、大臣、宰相及于四众。
应当劝励诸学人等，令学正法。
若懈怠、破戒、毁正法者，大臣、四部应当苦治。
涅槃亦出第三。
初指前标后。
有下，正劝，为二。
初、劝道众。
惩，音澄，诫也。
又下，劝道俗，为二。
初、令劝学。
四众即僧、尼、士、女，下云四部亦同。
正法者，经作戒定慧。
若下，二、劝苦治。
①有持戒，涅槃北本三，会疏第三所引一联之文。
比丘下，彼接云威仪具足，护持正法。
②又云，涅槃北本三，会疏三之三。
及于四众，本作比丘、比丘尼、优婆塞、优婆夷。
大集云：若未来世，有信诸王，若四姓等，为护法故，能舍身命，宁护一如法比丘，不护无量诸恶比丘：是王舍身生净土中。
若随①恶比丘语者，是王过无量劫，不复人身。
大集经，亦出护法品，文为二。
初明护如法之益。
四姓者，西土姓种，统之唯四：一、刹帝利，二、婆罗门，三、毗舍，四、首陀。
若下，二、明随恶人之损。
①若随，本文已下，在前略钞，彼云：若有恶王，随顺如是恶比丘语，而是大地云何能载？
是王从此过于无量恒河沙劫，终不能复受人身。
无量众生得解脱已，是王犹未能断三恶道业。
问：前十轮经不许俗治，涅槃、大集令治恶者？
问中，二经相违，故须和会。
答：十轮不许治者，比丘内恶，外有善相，识闻广博，生信处多，故不令治。
必愚暗自缠，是非不晓，开于道俗三恶门者，理合治之，如后二经。
又涅槃是穷累教本，决了正义，纵前不许，依后为定。
两存亦得，废前又是。
答中。
初两存释；又下，废前释。
穷即训极，累谓嘱累。
一代所归，故云教本。
决前不了，故是正义。
两下，双结。
言恶马治者。
律云①：若比丘犯罪，不问轻重，拒云不见，僧应弃舍莫问。
语云②：汝所住处，亦当举汝，为作自言，不听汝布萨、自恣。
如调马师，恶马难调，即合所系杙弃之。
汝比丘不自见罪，亦复如是，一切舍弃。
如是人不应从求听③，此即是听。
如法驱出。
恶马治中。
初示缘。
莫问者，不用自言故。
语下，正治，为三。
初、示他处不容。
如下，二、明当众所弃。
合，和也。
杙即系马柱。
上是举喻。
汝下，合法。
不见罪者，合上恶马难调。
一切舍者，合上和杙弃之。
如是下，三、明治已驱遣。
不求听者，由彼凶恶，必不听故。
此即听者，默受僧诃，无所辞故。
①律云，已下至莫问，第六，取要，彼文太广。
②语云，本文，若比丘犯罪，余比丘语言：长老！
汝犯罪，见否？
彼言：不见。
时僧应都弃舍，语如是言：随汝意去。
所至之处，欲举汝者，彼当为汝作举，作忆念，作自言，遮汝阿㝹娑陀，遮说戒，遮自恣。
如调马等。
问：若彼云不见，宜与不见举，今何与恶马耶？
答云：律云：有四种犯人。
若比丘犯罪，余比丘语言：汝犯罪，见不？
彼言：不见。
比丘语言：长老！
若见罪当忏悔。
此是第一犯人。
余比丘复语言：长老！
若见罪应僧中忏悔。
此是第二犯人。
比丘复言：长老！
见罪，当于僧中忏悔。
此是第三犯人。
时僧应都舍弃，是为第四犯人。
今恶马治，即第四犯人。
然前三人，并答云不见。
四种犯人，未详其异。
③求听，钞前文云：问所举人，听许举之。
记云：问所举者，恐违拒故。
律名求听，求彼听可，然后正举。
准今求听亦尔，谓求犯者听故。
本文云不应从其求听。
资行未详。
言默摈者。
五分云：梵坛法①者，一切七众不来往交言。
智论云：若心强犷，如梵天法治之。
以欲界语地②，亦通色有，不语为恼。
故违情故，不语治之，此法最要。
亦有经中③加羯磨者，寻本未得。
杂含云：三种调伏法，谓柔软、刚强也。
犹不调者杀之，谓不与语、教授、教诫也。
默摈中，初引示。
梵坛者，有云：梵王宫前立一坛，天众不如法者，令立坛上，余天不与往来交言。
五分因阐陀④恼僧，故用此治。
次智论中。
强犷，谓性粗恶。
以下，出所以。
语地，以语为乐故。
通色有者，梵天行故。
言故违者，谓特意也。
此下，劝行。
亦有等者，即僧祇二十四卷。
因摩诃罗犯众罪⑤，虽忏犹作，乃作不共语羯磨。
今云寻本未得者，示有遗忘故。
杂下，引证。
柔软谓劝喻，刚强即谪罚，杀之即默摈。
谓下，显相，有三种：不与语即常所言论，教授约学业，教诫约过失。
问：后之二法，既不出过，何时用之？
答：此谓强狠，再犯重加。
前羯磨云更增罪治，及杂含中犹不调者。
验此二法，必无单作，以不足数中无此人故。
问：同异云何？
答：前须出界，不制他言；后在本住，众不与语。
若论犯过，即同前七。
问：轻重云何？
答：前轻后重。
前但如弃，后喻杀故。
问：二法为次第用耶？
答：恶马治是律所加，默摈他宗所出。
斟量情过，随用一治。
问：此二何无夺行？
答：既是增罚，夺行在前故也。
①梵坛法，钞批中有二释。
初释云：梵辅天以下皆有语言有寻有伺地故若中间禅，无寻有伺，则梵天无有语言。
今不语治人，故唤为梵天法，谓同梵天之不语也。
第二释云：梵天虽无寻有伺，然由有言语，二禅已上方无言语也。
梵天中有罪者，以默法治之，故云也。
后释合今记。
又寻伺者，语因故。
简正云：准婆沙、俱舍云：夫身语意，总有加行。
出入息是身加行，受想是意加行，寻伺是语加行。
凡欲发言，先须寻伺，寻谓寻求，伺谓伺察。
谓欲界及初禅中下二天，有寻有伺地；大梵天无寻唯伺地；二禅已上，无寻无伺也。
②欲界语地，会正云：以欲界有寻有伺，是言语之地故。
亦通色有者，谓初禅亦有寻伺；中间禅有伺无寻；二禅已去，寻伺方无。
俱舍云：心之粗性名之为寻，心之细性名之为伺。
寻、伺二法，是语言之因，故经云：要有寻伺，方有语言。
③亦有经中，简正云：钞主一度曾见经中有此羯磨，忘却经之名字，寻求未获。
玄云：祇律卷二四，有加不共语羯磨也。
若准东塔疏云：但由比丘犯过，拒云不见，作不见举治也。
心犹强犷，即更加此不语之法，便是增罪治也。
但告七众莫与伊语言便得，更不秉羯磨。
④五分因阐陀，简正：五分云：阐陀比丘在拘睒弥国，一夏之内触恼众僧，不共和合。
有比丘夏竟往迦叶所，以事白之。
迦叶令阿难：汝往彼国，以佛语僧语作梵坛治之。
阿难受语，与五百比丘俱往其所。
其阐陀闻阿难来，出外迎逆，问：何故此来？
答：欲利益汝。
问言：如何利益于我？
答言：当以佛语僧语作梵坛法罚汝。
问：如何是梵坛？
答言：一切七众不得共来往交言。
彼闷绝倒地，语阿难曰：此是杀我，何言利益！
⑤犯众罪，僧祇：别众食，停食，共器食，女人同室宿过三宿，共床眠，共床坐，不净果食，受生肉，受生谷，受金银。
诸比丘谏言：长老！
不应作此事。
答言：长老当语我，我当受行。
彼后数数犯，诸比丘以白佛，佛言：是摩诃罗出家，不知恩教，不顺教诲，僧应与作不共语羯磨。
羯磨人当作是说：大德僧听！
是摩诃罗出家，不知恩教，不随教语。
若僧时到，僧与摩诃罗作不共语羯磨。
白如是。
⑥昔以柔软，会正云：柔软即诃责等四，信存故法轻，被之则柔。
刚强即不见举等，以信行俱坏故法严。
言灭摈者。
谓犯重比丘，心无惭愧，不肯学悔，妄入清众，滥居僧限。
当三根五德举来诣僧，忆念示罪，令自言已，与白四法。
灭摈中。
若据前标，但云七、九，由同谪罚，寄此明之。
然本律中但令灭摈，加法无文。
结翻疏漏，故引他部，用成行事。
五分文云：大德僧听！
此比丘某甲犯某波罗夷罪。
若僧时到，僧忍听。
僧今与比丘某甲某波罗夷灭摈羯磨，不得共住，不得共事。
白如是。
大德僧听！
比丘某甲犯某波罗夷罪。
僧今与比丘某甲波罗夷罪灭摈羯磨，不得共住，不得共事。
谁诸长老忍僧与比丘某甲波罗夷罪灭摈羯磨，不得共住共事者默然。
谁不忍者说。
是初羯磨。
僧已忍与比丘某甲波罗夷罪灭摈羯磨，不得共住共事竟。
僧忍默然故，是事如是持。
加法文中。
若准五分，白与羯磨例皆四句①，今并加之，以成一体。
序文所谓见行羯磨，揽为此宗一见者，义见此也。
缘中，不共住者，羯磨、说戒二种，僧中不摄故。
不共事者，利养绝分故。
①例皆四句，谓彼唯白及羯磨第二句缘本双牒，都无第四句也。
又此羯磨比对五分，文多不同。
彼约淫戒出其缘相，今约通相。
又彼无不得共住、共事文，今义补耳。
萨婆多①云：但实犯重，大众有知，不须自言及现前，直尔灭摈驱出。
若准律文，必须自言，如目连被诃中说。
简异中。
多论不取自言，众皆委故。
不现前者，许遥被故。
若下，准律决论。
如下指事，足数已引。
此亦大众同知，佛亦诃止，令取自言，故知不许。
又不现者，律亦不开，五法现前，通诸羯磨。
然论许者，或是凶恶，众不可制。
圣论所出，必不徒然。
①萨婆多，卷三：若比丘犯戒内烂，举众共知，不须自言，直尔遣出。
若与羯磨，便四远同闻，折伏凶恶，得作无过。
即世多有，大众容之，自他同秽。
斥滥中。
彼时法律盛行，尚云多有。
况今末世，盖不足言！
二、约僧制、众食以论。
先明世立非法，后引正制证成。
初中。
寺别立制，多不依教。
饮酒醉乱、轻欺上下者，罚钱及米，或余货赇，当时同和，后便违拒不肯输送，因兹犯重；或行杖罚、枷禁钳锁；或夺财帛以用供众；或苦役治地、斩伐草木、锄禾收刈，或周年苦役；或因遇失夺，便令倍偿。
或作破戒之制：年别依次锄禾刈谷，若分僧食及以僧物，科索酒肉，媒嫁净人，卖买奴婢及余畜产。
或造顺俗之制：犯重囚禁，遭赦得免；或自货赇，方便得脱；或夺贼物，因利求利。
或非法之制：有过罪者，露立僧中，伏地吹灰，对僧杖罚。
如是众例，皆非圣旨。
大科第二。
非法中。
总列分三。
初二句总标。
饮下，二、列相：初、列诸非治；或作下，二、明三种非制。
初中。
饮酒等者，示所犯过。
罚钱下，列能治法。
大分五种。
初罚财物。
赇亦财宝。
输即尽也。
虽非法制，以先同和，不送成重。
余四可解。
周年苦役一句，连属上文为一种。
锄，垦；刈，割也。
次列三种制者，同今众院规绳之类。
初破戒制中，所列多相，并律明禁，反立为制。
锄刈即犯掘、坏，分僧食即盗常住，卖买等即畜不净物，自余可知。
即今禅众，不知戒相，普集僧众，择菜造食。
举世盛传，矜为正则，流弊斯久，孰为改之！
科索，谓率敛也。
畜即生口，产谓田土。
顺俗制中，三种。
赦即放也，俗王普赦，僧取为制。
货赇得脱者，效俗赎刑。
因利求利者，失少夺多也。
非法制中，亦三。
露立即裸身。
吹灰谓吹地灰尘。
如是下，三、通结。
良由纲维不依法网，同和而作，恶业深缠，永无改悔。
众主有力，非法伴多。
如法比丘，像末又少，纵有三五，伴势无施。
故佛预知有，不令同法，如后引之。
推释中。
初、示非法所以。
上明背教，下示任恶。
纲维即众首。
众主下，二、明善不加恶。
如后引者，即指下科。
僧祇云①：若作非法制者，应诃令止；不者，当说如法欲已，起去。
若众中有力者不听，当语旁人言此非法制，止得三人；不得趣尔而作，应知识边作。
若不得者，说见不欲。
与护心相应，云：彼自有业行，何关我事！
如失火烧舍，脱身便罢。
毗尼母云：见众非法事，独不须谏，应作默然。
如上说。
引证中。
僧祇次列三法。
初明善强恶弱，容可诃故。
若下，示恶强善弱，力制不听，故开语他，用自免过。
止三人者，至四成僧，义须诃谏，恐破别故。
不趣尔者，恐非同意，自苦恼故。
若不下，复不容语，故开心念。
目对非法，意所不同，名见不欲。
次母论中。
言如上者，指同僧祇，如羯磨篇具引。
①僧祇云，卷三一：若僧中作非法羯磨事，若有力者，应遮言：诸长老！
是非法非毗尼，不应作。
若前人凶恶力势，恐有夺命、伤梵行者，应作见不欲。
作是说：此非法羯磨，我不忍，与见不欲。
如是三说。
作见不欲时，不得辄人边作，应同意人边作。
不得众作见不欲，得二人、三人作，余者当与如法欲已舍去。
若僧中非法断事，不遮、不与欲、不作见不欲，越毗尼罪。
若作是念随其业行，如火烧屋。
但自救身，得护心相应，无罪。
是名见不欲。
尼钞下之上，亦论此义。
问：非法制中，罚取财物，犯重罪不？
答：不犯重罪。
由当时僧众同和共作，后依制罚得，不犯。
非不犯作非法制罪。
决犯中。
恐疑罚钱非理，成犯盗故。
答中，初明非犯。
非不下，明有犯。
非法制者，通得吉罗，制轻业重故也。
次明如法僧制。
四分云：如法僧要①随顺。
又云②：应制而制，是制便行。
五分中：虽我所制，余方不行者，不得行之；非我所制，余方为清净者，不得不行。
萨婆多云：违王制故，吉罗。
正制中。
初四分。
要字平呼③，谓制约也。
又下，上句立制，下句劝依。
五分二段，上开违佛，下令顺时。
如今④国制尼不依僧，帐藉⑤公凭之类。
下引婆论转释五分。
戒疏⑥中解，如持禁物出境之例。
此多滥用，学者须辨。
①如法僧要，资行：本朝古本僧字下有制字，要下有须字，即云如法僧制要须随顺也。
又简正所牒有制字。
若依今记，如今现文。
②又云，律五七：非制不应制，是制不可断。
③要字平呼，通释：如要期之要，平声，待也。
若制要之意，则去呼。
④如今，统纪四四，宋太祖建隆六年诏云：僧尼无间，实紊教法，自今于尼寺置坛受戒，尼大德主之。
又云：道场斋会，夜集士女，深为亵渎，无益修持，宜加禁止。
又云：敕僧道隶功德，使出家求度，策试经业，关祠部给牒。
又太宗雍熙三年诏：天下系帐童行并与制度，自今后读经及三百纸，所业熟者，方许系帐。
⑤帐藉，二衣记三·一三：如今国家，束约僧徒，二十出家，系名簿籍，出外执凭。
带持禁物有违结犯。
⑥戒疏，六·五五，引多论。
今考多论，出第三盗戒中，彼云：若国禁物，若持出王界者，入死罪。
若比丘持出，律师初言得重，后云不入重，但有违王教，突吉罗。
明了论云：若僧和合立制，比丘不得入城市，为作此事，必定应作。
或时须立此制一月一年，或复永断。
若依大集，苦使不得过两月。
十轮中，如前明制。
或令料理僧事、佛法师僧，或不与语，谪令礼拜，或复驱出，如前广列。
僧祇中罚舍利弗日中立之。
诸律中制，多用七法，如上所明。
或复断食、夺衣①、令立；治沙弥中，罚令除草，料理僧事等。
并非破戒之缘故也。
列示中。
了论，初示如法制。
为下，劝随顺。
或下，通延促。
或时须者，示有缘故。
大集中，恐废道业，示有限齐。
十轮如上。
僧祇，彼因佛制坐具②量小，诸比丘诤喧③，舍利弗为上座，为佛诃云汝见是说，何得默然？
今罚汝日中立等。
诸律下。
七法，可知。
断食等，出僧祇，彼云若师诃责不受，当语知事人断食等。
又云与弟子衣已，不可教诫，为折伏故夺等。
广如师资中引。
上明治大僧法。
治下，罚小众法。
坏生、触食，皆非犯故。
并下，总结。
①夺衣，简正：夺衣者，亦非永夺，折伏了和顺却与。
令立，于僧中立也，非是裸身而立。
②佛制坐具，僧祇二：时众多比丘在讲堂上论议言：世尊制尼师坛太小，若敷坐处，两膝则无，若敷两膝，坐处复无。
往白佛，佛问：众中上座是谁？
答言：舍利弗。
因罚。
③喧，或曰谊，应是喧。
今谓资行作喧，则知写误。
案：津刊会本已作喧。
十诵云：若僧寺中有制限者，若知有恼自他，力能灭者，白僧灭之；不者，余处去。
若如法制，应受。
四分①：客比丘初至，主人比丘先语僧制法式等。
①四分，四九法犍度明旧比丘法中取要。
二、约食以论者。
先明通塞①之意，后引圣言。
①通塞，批云：先约僧俗明，次于僧中约持破明，又持中约时明，并有通塞。
时则是通，非时是塞也。
然食为大患，人谁不须？
世尊一化，多先陈此，故慰问云①乞食可得不等。
今诸别住，局见者多，自壅僧食②，障碍大法。
现是饿因，来受剧苦。
第二，食中。
初科为二，初叙意。
云大患者，欲界众生，皆资抟食，以存身命，不可阙故。
慰问者，世尊凡见弟子，必先此问，证知事重。
今下，二、示非。
别住即目僧寺。
①故慰问云，律云：世尊慰问诸比丘言：汝等住止，和合安乐不？
以饮食为苦耶？
律中，佛慰问皆尔。
僧史略：律文上慰下，则云：不审无病无恼？
乞食易得否？
住处无恶伴否？
②自壅僧食，简正：鸣钟作相，普召十方，今既有遮，岂非壅也？
故古师匡众之法云：寺是摄十方一切众僧修道境界法，为待一切僧经游来往、受供处所。
无彼无此，无主无客，僧理平等，同护佛法。
故其中饮食众具，悉是供十方凡圣同有。
鸣钟作法，普集僧众，同时共受，与檀越作生福之田。
如法及时者，皆无遮碍。
然法有通塞。
十方众僧，自有食分，依时而来，不须召唤。
白衣及中、能斋者亦得，出五分①律也，此谓通也。
不能受斋、非时来者，不与，法宜塞也。
唯有任道行之，同护法者，不损檀越事②也。
本非人情，理无向背。
引古中，即裕师寺诰③文，为二。
初明立寺之意，又三：初、叙道通；为待下，明事通；无下，释上两通。
然律中亦有主客相待者，且约住者有新旧，强分主客④。
若论道事，必无彼此。
僧理者，若约理和⑤，即是真理；若论事和，止是道理。
平等即和也。
故下，次正明饮食之制，先叙义通。
如法，谓出家五众体相无亏。
及时，即中前而至。
然下，次明用与。
任道者，任谓荷任，即命众主。
①五分，卷一八：诸比丘食，都不与客，客讥诃云：沙门释子常赞叹布施，唯受人施，而不施人。
以是白佛。
佛言：应与客食。
既与，著其手中，不与器物。
便讥诃云：诸比丘作小儿遇我。
以是白佛。
佛言：应与器物下食。
又云：有诸比丘食时，不分与不得者，诸白衣讥诃言：沙门释子，如猫狸食。
佛言：应相分与，乃至不分与一人，犯吉。
②不损檀越事，简正云：不损檀越事者，谓四事供给。
今依道受用，不损檀越四事之福也。
③裕师寺诰，资行云：灵裕法师也，大智律师先身。
简正：隋朝相州大慈寺灵裕律师，值后周废佛法，隐迹终南，身被俗服，领徒在山。
每日出于廛市，卖卜得钱供徒弟。
后隋家御宇，佛法大行，敕补为僧统。
遂于住处，造志相寺，法师亲立诰十篇。
钞批：又净影寺远法师，即是裕弟子，于布萨日说欲不出。
裕从山来，直至堂头，衣服粗蔽，众皆不识，莫有敬者。
至说欲时，制众：且止！
慧远房中读书，乃云法事因缘，众僧说戒，岂是魔说？
使者寻报。
远即走来，流泪悔过。
大众方知是远和上。
④分主客，主客篇记云：旧住名主，时过名客。
若对三界，则无有主客。
今望伽蓝，不无久暂，强分主客，以明待遇。
⑤若约理和，集僧篇记云：初果已去名理和，所证同故。
内凡已还名事和，即六和也。
又云：和者有六：戒、见、利三名体和；身、口、意三名相和。
若此以明，是非自显。
真诚出家者，怖四怨之多苦，厌三界之无常，辞六亲之至爱，舍五欲之深著，良由虚妄之俗可弃，真实之道应归。
是宜开廓远意，除荡鄙怀①，不吝身财，护持正法。
劝开怀中。
初二句牒前以告。
真下，叙意以劝。
初明出家本志。
四怨即四魔，四并障道，喻之如怨。
六亲②谓父、母、兄、弟、妻、子。
虚妄俗者，即上四种。
真实道者，涅槃果也。
是下，正劝。
①远意鄙怀，济览云：远意，求涅槃意；鄙怀，前四怀。
②六亲，兰盆疏云：六亲者，父、母、兄、弟、夫、妻。
或云男、女，不取兄、弟。
同记云：六亲，依老子注出之，注中或云，未详何典。
若准汉书注云六亲者，父、母、兄、弟、妻、子。
况僧食十方普同，彼取自分，理应随喜。
而人情忌狭，用心不等。
或有闭门限碍客僧者，不亦蚩乎？
鸣钟本意，岂其然哉？
出家舍著，尤不应尔。
责忌狭中。
初叙通意。
而下，正责。
鸣下，乖事本也。
出下，乖道本也。
但以危脆①之身，不能坚护正法；浮假之命，不肯远通僧食。
违诸佛之教，损檀越之福，伤一时众情，塞十方僧路，传谬后生，所败远矣。
改前迷而复道，不亦善哉？
示损中三。
初、推局见。
保守身命，心不慕远。
违下，二、示损害。
上四句是损自。
传下，即误他。
请详诸过，伤害极深，闻而不行，未审何意。
后生谓是，承习无穷，故云远也。
改下，三、诫劝。
①危脆，三界无安曰危；心体虚寂，本来无身，色蕴假有一团，故名曰脆也。
刹那任持，相续假有，名为浮假之命也。
或问：僧事有限，外客无穷。
以有限之食，供无穷之僧，事必不立。
释难中。
僧事即食具。
答曰：此乃鄙俗之浅度，琐人之短怀；岂谓清智之深识，达士之高见？
夫四辈之供养，三宝之福田，犹天地之生长，山海之受用，何有尽哉。
答无尽中。
初四句反责非问。
琐，小也。
夫下，正示福田。
四辈①，谓天、人、龙、鬼，即能施之主。
三宝即所施之境。
犹下，略举四物，以喻无尽。
天地生长，喻四辈供养，相续不绝故。
山海受用，喻三宝福田，出纳无穷故。
①四辈，盆疏云：四辈者，僧、尼、士、女。
或云人、天、龙、鬼。
疑故两存。
新记云：言两存者，各有所出故。
故佛藏经言：当一心行道，随顺法行，勿念衣食所须者。
如来白毫相中一分，供诸一切出家弟子，亦不能尽。
由此言之，勤修戒行，至诚护法，由道得利，以道通用，寺寺开门，处处同食，必当供足，判无乏少。
引证中。
初引经文。
行道，道即定、慧。
法行即戒律。
佛白毫相者，有百千亿分福，减一分供舍利及诸弟子。
由下，准经示劝。
又承不断客寺、仓库盈溢者，主人心远而广施；或寺贫而为客者，由志狭而见微也。
举现事中。
承，谓亲自传闻。
事似相反，义实当然。
言为客者，谓因待客故致罄乏也。
若此两言。
人谓①僧用不供者，岂是人之智力所办事乎？
若人力有分，不能供无限者，所怀既局，斯言允矣。
非智办中。
初句领上。
人下，斥来问。
初牒问责非。
若下，顺计显局。
既患人力不供，此心即为局屑，事必不足。
彼言不虚，故云允矣。
①人谓，意云僧食有限，不可供无限者，局情而已。
夫僧田无边际，福种亦终无尽，岂人心所测乎？
若有如是局见，食用实不可足，允不虚矣。
此乃檀越为道奉给，不由人力所致。
若办非智力，则功由于道。
然则事由道感，还供道众。
犹函盖相称①，岂有匮竭耶？
今俗中有义食坊②，犹足供一切。
自旦至夕，行人往反，饮食充饱，未闻告乏。
此亦非人力，由彼行施义普，亦以义然后取，取与理通，所以不竭。
此优婆塞等，以知因果，求将来福，犹知如此，义行不匮，验于目前。
况出家道众，如法通食，而当不济乎？
且世俗礼教，忧道不忧贫。
况出家之士，高超俗表，不忧护法，而忧饮食，其失大甚也。
所患人情鄙吝，腐烂僧粟耳。
余唯见积事而不存道，未见道通而事塞也。
明道感中。
初示所感之由。
然下，明无乏之意。
注中引俗事以劝。
初举事。
亦下一句，出论语。
彼云：义然后取，人不厌其取。
明此义食，事既合宜，人亦乐施，故不竭也。
此下，正劝：初指前事以况；且下，引世礼以况，亦论语文；余下，嗟时重诫。
积谓多聚，事即饮食。
①函盖相称，简正：檀越为道故施，故喻函；僧得还供道众，犹如盖。
与本相应，是相称也。
通释：食由道感，还供道众，犹由函造盖，还合函复，如灵山兴灵云，还润灵山也。
②义食坊，西天亦有焉。
会正：寄归传云：西国路傍，设义食处，残器如山。
佛法中无贵贱亲疏，唯以有法平等，应同护之。
人来乞索，一无与法。
若随情辄与，即坏法也。
明用与中。
初科。
云一无与者，谓不非用也。
必能依法，如下则听。
俗人本非应斋食者。
然须借问，能斋与食；不能斋者，示语因果，使信罪福，知非为吝，怀欢而退。
此中非生人好处①，非生人恶处。
不得一向瞋人，一向任人不斋者而食。
必须去情存道，善知处量也。
是以谨守佛教，慎护僧法，是第一慈悲人。
现在未来一切众生，离苦得乐故。
次科，明益中。
初明善用。
注云非生好者，以任情故。
非生恶者，以依法故。
是下，结益。
①非生人好处，会正：俗士非理妄受，则因斯获罪，故曰非生人好处。
应教而受，则由此得福，故云非生人恶处。
一向瞋人，应与而闭也。
一向任人，不应与而与也。
通释云：虽合牒非字，只释生好生恶耳。
意云：任情与食，则生人好乐，依法不与，则生人憎恶，俱非此寺中义。
计时虽与，不妄任情，依法虽遮，示语怀欢，则反二过也。
若不守佛教，随情坏法谓听俗人不斋而食。
有来乞请，随情辄与。
令诸众生不知道俗之分，而破坏僧法，毁损三归①。
既无三归，远离三宝。
令诸众生沈没罪河，流入苦海，失于利乐，皆由坏法。
是以不守佛教，不闲律藏，缺示群生，自昏时网②，名第一无慈悲人也。
明损中。
初明非用。
令下，示过。
初明失利，后令诸下，明堕苦。
道俗分者，道修智分，为俗福田；俗修福分，当供道众。
今则反乱，故云不知。
毁三归者，失彼信心，侵陵三宝故。
是下，结损。
①毁损三归，钞批：若不问是非而给者，僧俗混同，将何以为归敬？
不知尊胜，而生贱心，即是毁损之义也。
②时网，济览谓是随时教网。
若接待恶贼、非理愚夫，说导不能受悟，义须准教当拟，具如随相中。
指略中。
随相即盗戒，贼及无信，皆开与食①。
当拟，谓对量也。
①贱及无信皆开与食，随相篇云：十诵：恶贼来至，随时将拟，不限多少。
五分：白衣入寺，僧不与食，便起嫌心。
佛言：应与。
此谓悠悠俗人，见僧过者。
二、引圣言量①者。
①圣言量，即三量之一也。
济缘云：一、现量，理当也；二、比量，事例也；三、正教量，圣言以证也。
萨婆多云：僧祇食时，应作四相，令界内闻知。
然此四相，必有常限，不得①杂乱。
若无有定，不成僧法。
若无四相，食僧食者，名盗僧祇，不清净也。
又不问界内比丘有无，若多若少，作四相讫，但使不遮，比丘若来不来，无过；虽作相而遮，亦犯。
故知若换钟磬，应鸣钟集僧，普告知已，然后换之。
后更换亦尔。
若大界内有二三处，各有始终②僧祇同一布萨，若食时但各打楗椎，一切莫遮，清净无过。
善见云：若至空寺，见树有果，应打楗椎；无者，下至三拍手③，然后取食；不者，犯盗。
饮食亦尔。
若客比丘来，旧比丘不肯打磬，客僧自打，食者无犯。
次引圣言。
作相中。
多论文为二。
初明制法，前三句制须作。
僧祇，此云大众，即常住食。
注四相中，等取吹贝、打鼓、唱令。
然下，制须定。
以钟鼓不常，僧集无准，致有得失，故非僧法。
若下，明不作之过。
盗僧祇者，须明④二种常住夷、兰之别，如盗戒中。
又下，二、明免过。
初明同界来否。
注文准上制定，以决时务。
若大界下，明多处互作。
善见大略同前。
①不得，多论：不得或时打犍椎，或复打鼓，或复吹具，令事相乱。
②始终，简正：初置寺时为始，乃至处坏时曰终，于其中间，众食不绝名始终。
③三拍手，简正云：三拍手者，表三通也。
④须明，所以令明者，作相免罪者，兰罪故。
常住常住者，虽作相不可分故。
记前文云：僧祇，具云摩诃僧祇，此云大众。
今单僧祇，翻大众者。
萨婆多云：僧祇食法，随处有人多少，应有常限。
计僧料食，一日几许，得周一年。
若一日一斛得周年者，应以一斛为限。
若减一斛，名盗僧祇，应得者失此食故；增出一斛，亦盗僧祇，即令僧祇断绝不续。
既有常限，随其多少，一切无遮，随僧多少，皆共食之。
若人少，有余长者，留至明日，次第先行。
如是法者，一切无过。
若行僧饼，错得一番①，不还僧者，即犯盗罪。
僧祇②云：若行食时，满杓与上座者，上座应斟量，得遍当取，不得偏饶上座。
若沙弥、净人偏与本师、大德者，知事人语言：平等与僧食，无高下也。
五百问云：上座贪心偏食僧食，犯堕。
不病称病索好食，得者犯重。
余僧食难消，如僧护等经说之。
造受中。
多论，前段明造。
初明常限。
趣举一斛，以示其相。
十斗曰斛，今所谓一石也。
若减下，明增减。
两结盗罪，并约知事。
既下，明人多少。
多则均之，少则留之。
注决论文，丰必不尔。
次若下，明受须均等，不得过分。
下引律、论，意亦同之。
论中偏食，彼约众僧偏与，故轻。
不病索食，正入盗科，兼复妄语，理得二罪。
余下，指经。
彼说迦叶佛时，比丘为僧上座，不能禅诵，不解戒律，饱食熟睡，但能论说无益之语，精肴供养，先僧饮食。
以是因缘，入地狱中，作大肉瓮，火烧受苦，至今不息。
彼经事广，须者寻之。
今时众主，多有斯过。
虽传经律，不识因果，别修异馔，对众独餐，纵恣贪心，侵亏常住。
岂念违于佛教，伤彼众情？
著少顷之甘肥，为长夜之苦楚，深嗟鄙吝，知复何心。
①错得一番，上出别众食戒，此出盗戒。
文云：或是贼，非不与取。
如众僧中行三番饼，盗心取四。
意云净人行饼，人别各三，挟饼投钵中，错至四番，比丘盗心知加故受，故犯盗罪。
钞取意只云一番，即后一番也。
此约错与受已后，知故不还犯论。
②僧祇，一四云：行如是种种粥时，若满杓。
若沙弥行食时，偏与师者，知事人。
若行食人见僧中大德人便多与，余人少与，知事人。
义者①：言别客得罪者，要是持戒人，不与犯罪；破戒者不犯。
律云②：恶比丘来不应与。
义决中。
明破戒者，唯据四重，财法绝分；僧残已下，皆不可别。
下九十中论别众者，约施主食，故犯提罪。
此明常住，别他成重③，亏彼自分，成盗损故。
①义者，与别众食异也，当比校之。
②律云，五分二二：若请僧时，除恶戒人，余一切人皆应食。
③别他成重，问：十方常住结兰，今成重者？
答：若不遮他，自盗用者，望十方僧无满五义，故但结兰。
今遮现夺彼食分，自犯满五。
十方现前亦复如是，通望则兰，别遮则夷也。
十诵①萨婆多：若外道来，众僧与食，不犯；止不得自手与。
以外道常伺比丘短，故开之。
供外道中。
不自手与，提中制故。
伺即候也。
①十诵，一四云：是诸外道，长夜邪见，是法怨贼，求觅罪过，若为他人刀杖所打，若得毒药有杀者，必当言是沙门释子所作。
裸形外道女，自手与饮食者，波逸提。
今僧寺中，有差僧次请而简客者，此僧次翻名越次也。
即令客僧应得不得，主人犯重。
随同情者多少，通是一盗。
又此住处不名僧所，以简绝客主，非同和僧义。
僧次中。
初示非法。
简谓简除。
即下，结犯。
上三句结众主，下二句结合众。
又下，显过。
不名僧所者，同俗舍故。
大集云：若一寺、一村、一林，五法师住；鸣椎集四方僧，客僧集已，次第赋给，无有吝惜；初夜后夜，读诵讲论，厌患生死，不讼彼短，少欲寂静，修于念定，怜愍众生，护戒惭愧：是名众僧如法住大功德海。
若无量僧破戒，但令五人清净如法，护持佛法，愍诸众生，福不可计。
如第三十一卷中。
住处中，分二。
初至德海，明法师如法。
前明住处。
五人能成边隅受戒，住持之本，故偏举之。
鸣下，明待客。
初下，明修业。
若下，次明庇覆破戒①。
如下，指广。
今在二十八卷。
①庇覆破戒，非谓覆藏他破戒也，谓五人戒荫覆彼破满也。
余有瞻待国王、大臣、作人、恶贼、俗人、净人，事既多滥，容兼犯盗。
广亦如随相。
明瞻待中。
列六种人。
指随相者，下引十诵①供给王臣用十九钱，不须白僧，更索须白僧。
作人②者，量功与之。
恶贼者，随时将拟。
俗人者，五分，悠悠无信者，好器与食，达识信士，说食难消等。
净人者，善见③：分番上下者，当番与食。
长使者，常供衣食。
撮略引之，并广如后。
①十诵，三五：有众多王臣，数数诣竹园房舍观看，若来时，索食、薪火、灯烛。
若与畏犯，不与惧作患，不知云何。
以是事白佛，佛言：应立分处人。
立分处人已，不白众僧，得用十九钱供给。
客若更用，须白僧竟与。
又云：有贼乞食，知食比丘言：为僧故办此食，不为汝等。
贼即捉比丘断手及腰。
佛言：若有如是怖畏处，少乞少与，半乞半与，都乞都与。
②作人，三五：有客作木师，有半月客作者，有一月、一岁客作者。
③善见，一五：若朝为众僧作食，中后自营，中前得与食。
若半月为僧驱使，便与衣食；半月自作，众僧不得与衣食。
三、约法者。
五分云：欲别作羯磨，僧不可和①者，当于②说戒前作之。
以是制众法，僧不敢散故。
约法中。
初云别作羯磨者，谓忏罪、受日之类。
①僧不可和，简正：僧不可和者，谓集僧取和稍难也。
准知，非乖别之不和也。
②当于，五分：六群比丘说戒竟，不与僧和合作诸羯磨，作诸羯磨不如法。
已下大同。
四分①云：若有人举罪者，不得辄信举罪人语，便唤所告之人，对僧酬答。
先问见、闻、疑三根。
若云见者，为自见、从他见？
见在何处犯？
犯何等罪？
为犯戒耶，犯何等戒？
破见耶，破何等见？
破威仪耶，破何等威仪？
如是举罪人一一能答，有智人者，方可随其所告，问众上中下及所犯人，取其自言，证正举治。
若不能答，有智人随有违者，便随所诬谤罪，依法治之。
故文云：若举无根无余罪者，不成遮，治其谤罪。
文亦不显情之虚实，即结其犯。
义须斟酌。
举罪中。
初明来举。
所告人即目犯者。
先下，明勘核。
不出三种：一、根，二、处，三、罪。
根、处举见以问，闻、疑准同。
罪中文略邪命。
如下，明酬对，前明能答依作。
有智人，即众主也。
若不下，明妄举反治。
举重治残，举残治提，举提治吉，故云依法也。
下引证中。
无余罪即四重，此谓实犯，但无根故，即犯谤罪。
不成遮者，谓能举本意，遮他说、恣故。
文亦下，以义决文。
谓对答虽差，情容虚实，故诫斟酌，未可一向。
①四分，四六，取要文，彼文太详也。
言就时者。
凡作法事，所为处重。
多有非法，理须照炼。
暗夜①屏覆，过起必多。
或有昏睡，或复闹语，威仪改节，便成别众或不足数，废阙大事，不成僧法。
良由倚旁屏暗，不祇奉法，事不获已，夜乃为之。
幸知不易，及明早作，则是非自显，目对不敢相轻。
就时中。
初举事诫慎。
所为重者，前篇②所谓拔群迷重累，出界分深根是也。
暗下，示作法时节。
前明夜中非法。
言改节者，坐、立乖也。
祇即是敬。
事下，劝早作。
言不易者，谓事重也。
①暗夜，简正：日光未没，即如法之时。
屏暗无灯，即非法之时。
今据此时，以辨如、非之相也。
②前篇，即羯磨篇。
群迷重累，谓三不善业。
界分深根，即五住烦恼。
言对人者。
凡施法事，贵在首领。
众主、上座，先须约勒。
但见非法，即须纠正。
不得默坐，致招罪失。
僧祇中，多种上座，各有示导，文广如彼。
对人中，上座法。
指僧祇者，如说戒中引。
四分云：有三种狂痴：一、众僧说戒，或来不来；二、一向不忆不来；三者，有忆而来。
初人须与羯磨，后二不须。
十诵①云：若未作法，不得离是人说戒。
作法已，得离。
五分云：若觅不得，即遥作羯磨。
四分中：白二与之。
若狂病止，令来乞解，白二为解。
若复更发，依前与法。
若狂止，不来不犯，以先得法故。
亦不应诈颠狂，而加法者，不成。
羯磨如律。
狂痴中。
初通列三品：初是中品，二即上品，三即下品。
十诵下，三律别示中品。
下指羯磨者，律因那那由比丘，心乱狂痴故制。
白言：大德僧听！
此那那由比丘心乱狂痴，或忆说戒，或不忆说戒，或来或不来。
若僧时到，僧忍听。
与此比丘作心乱狂痴羯磨，若忆若不忆，若来若不来，僧作羯磨说戒。
白如是。
①十诵，二二云：若未作狂羯磨，不应别布萨及僧羯磨。
若作狂羯磨，若别若共，僧随意作布萨及诸羯磨。
四、对处明用①者。
①四、对处明用，处谓众处，即僧坊也，用谓时用规矩。
对处亦分二：初、约能住人辨，二、约所住处明。
科文已分之，可见矣。
凡徒众威仪，事在严整清洁，轨行可观，则生世善心，天龙协赞；必形服滥恶，便毁辱佛法。
十诵中：比丘衣服不净，非人所诃。
华严云：具足受持威仪教法，是故能令僧宝不断。
摩得伽云：伽蓝上座，应前行前坐，看诸年少比丘威仪，语令齐整。
及平等行食，唱僧跋也。
白衣来，当与食，为说法等。
十诵①文中，大同。
四、对处明用，威仪中。
初叙损益。
十诵下，引文证。
伽论中，并明上座轨众之法。
初看威仪，是今正用；下行食等，因而引之。
僧跋②，梵言，即上平等行食之唱法耳，赴请篇中亦同此引，即等供也。
十诵下，指同。
①十诵，六三云：诸纳衣比丘，著不净污纳衣，诸天神金刚神不喜，亦失威德，是事白佛。
佛言：不净污纳衣不应著；著，突吉罗。
②僧跋，出要律仪有二释。
一云：僧跋，梵语，此云等供。
此同义也。
二云：僧跋者，同味义也。
是异义也。
讣请篇记依前义，今记依次义，各据一义以是也。
讣请篇云：僧跋者，众僧饮食皆平等。
记云：僧跋，谓令食均一味，与前等供不同。
名义云：僧跋，即等跋唱法也。
僧祇云等供，四分云等得。
寄归传云：僧跋，讹也，正云三钵罗佉多；译为善至意，云供具善成，食时复至。
智论①云：佛法弟子同住和合，一者，贤圣说法，二者，贤圣默然。
准此处众，唯施二事②。
不得杂说世论，类于污家③俳说④。
又众贵静摄，不在喧乱，诵经说法，必须知时。
成论云：虽是法语，说不应时，名为绮语。
处众法中。
初引论示法。
贤圣即弟子众。
准下，准论诫过。
不得下，反上说法。
又下，反上默然。
①智论，卷七七。
又增含三四，长含卷一。
②唯施二事，简正：思益经云：汝等集会，当行二事：若圣说法，若圣默然。
何为说法，为默然？
不违佛，不违法，不违僧，是名圣说。
若知法即是佛，离相即是法，无为即僧，名圣默然也。
③污家，僧残记云：莫非坏彼净信，令生厚薄故。
④俳说，俳优也。
济缘一·四七：有云排遣人忧，字义全乖，依文但是戏剧人之通名耳。
二者，威仪之形，必准圣教。
萨婆多云：剃发翦爪，是佛所制。
律云①：半月一剃。
此是恒式，勿得不为。
涅槃云②：恶比丘相，头须爪发悉皆长利，为佛所诃。
所著袈裟，一向如法。
不得五大正色，及余上染，诸部正宗不许著用。
必有破坏，随孔补之。
条叶齐整，具依律本，广如衣法。
所有非者，寺内不披。
入众之时，或反披而入，及著下衣，或著木履、杂屐，律并不许，广如钵器③法中。
修饰中。
初科，分二。
上二句通标。
萨下，别释。
前明剃翦。
初多论明制，违则有罪。
次引四分限时，不得更过。
三、引涅槃显过。
头须爪发，有云语倒，合作头发须爪，或可简异余毛，故曰头须，即说文云面毛是也。
杂篇明指爪极长一麦应翦。
长字平呼。
经云：是破戒之相，故云佛诃。
所下，次明著用。
示如非相，在文可晓。
下指履、屐，如钵器，亦见二衣篇中。
①律云，正出五分一四。
四分五一云：若二月一剃，此是极长。
②涅槃云，南本卷四，四相品云：正法灭后，于像法中，当有比丘貌像持律，少读诵经，贪嗜饭食，长养其身。
身所被服，粗陋丑恶，形容憔悴，无有威德。
放畜牛羊，担负薪草。
头须爪发，悉皆长利。
虽著袈裟，犹如猎师，细视徐行，如猫伺鼠。
乃至如是等人，破坏如来所制戒律、正行威仪。
杂篇记云：彼经第四云头须发爪，今写倒。
③如钵器，三五·一四：五分：非行来处，若大小便及洗手脚时，听著屐。
四分云：入众五法，善知坐起等。
十诵云：下床法，徐下一脚，次下第二脚，安徐而起。
坐法亦尔。
入堂法。
应在门外偏袒右肩，敛手当心，摄恭敬意，拟堂内僧并同佛想、缘觉、罗汉想。
何以故？
三乘同法食故。
次欲入堂，若门西坐者，从户外旁门西颊，先举左脚，定心而入；若出门者，还从西颊，先举右脚而出；若在门东坐者，反上可知。
不得门内交过。
若欲坐时，以衣自蔽，勿露形丑。
广如僧祇①。
次科。
初明入众。
五法者：一、修慈愍物，二、谦下自卑，三、如钞引，四、说于法语，五、见过修默。
十诵下，初明起坐。
次明入堂：初运想法；次下，出入法。
文明东西举足，且据堂门面南为言。
以要示之，但使出入，先举门颊边脚，则通余处，不必东西也。
若欲下，示坐法。
①僧祇，卷三一，制共坐法。
三五明行坐法、入众法。
四分云：不得著俗人裈裤、袄褶等。
今有服袍裘、长袖衫襦之衣，尖靴、长䩺大靴，铜钵及碗、夹纻①瓦钵、琯油②等钵，及以漆木等器，并佛制断，理合焚除。
善见：若多闻知律者，见余比丘所用不当法，即须打破，无罪。
物主不得索偿。
著用离俗中。
初明俗服。
褶亦裤类，袍亦袄类，裘谓皮衣，䩺即是靿。
铜下，明俗器。
瓦钵体如，列在非者，或色、量不如故。
琯，古困反。
油字去呼。
并下，明违教。
善下，引证。
当，犹应也。
无罪者，据坏他物，本是盗收，心在护法，故开无犯。
①夹纻，钵器篇记云：夹纻，即今木骨布漆者是也。
②琯油，琯，瓦钵及油钵也。
钵器篇记：掍瓦者，昔云以石磨后，用土脂掍便烧而不熏者。
又行宗云：掍合作琯，谓揩磨出光也。
又云：油字去呼，谓以桐荏油涂已烧之。
灵裕法师寺诰云：僧寺不得畜女净人，坏僧梵行。
设使现在不犯，令未离欲者还著女色。
经自明证，隔壁闻声，心染净戒，何况终身奉给，必成犯重。
此一向不合。
僧祇中：僧得女净人不合受，尼得男净人亦尔。
比者诸处多因此过，比丘还俗、灭摈者并由此生。
不知护法僧网，除其秽境，反留秽去净，生死未央。
又卖买奴婢牛马畜生，拘系事同，不相长益，终成流俗，未沾道分。
比丘尼寺，反僧可知，或雇男子杂作，尼亲检校，寻坏梵行，灭法不久。
就处明用。
初科引寺诰。
前示过诫约。
经即涅槃三十一云：虽不与彼女人相合、嘲调、戏笑，于壁外遥闻女人璎珞、环钏种种诸声，心生爱著。
如是菩萨毁破净戒，污辱梵行。
僧下，引证。
比下，斥时。
初示僧寺。
留秽谓畜女，去净即除净人。
央，尽也。
今时下愚，多因针缕，履涉淫舍，招俗讥诃；或在僧坊，牵延累日。
取与不护于摩触，语笑岂慎于粗言？
染意窥看，念念重吉；深寮坐起，一一单提①。
现身遭世俗之刑，袈裟永离；生报有泥犁之苦，烧煮难堪。
宜奉圣言，可保终吉②。
拘系同者，谓如囚禁也。
下明尼寺，对反僧中。
①一一单提，九十中第四四，屏与女坐戒。
②终吉，易·谦卦象云：九三，劳谦，君子有终，吉。
寺家库藏厨所，多不结净，道俗通滥，净秽混然。
立寺经久，纲维无教，忽闻立净，惑耳惊心。
岂非师僧上座，妄居净住，导引后生，同开恶道。
次科中。
初示不结之过。
库藏，即仓廪①也。
文中两言净者，即是净地。
道俗滥者，无所别也。
净秽混者，不辨宿、煮犯不犯也。
立下，次责无知。
言忽闻者，或知法者谕令行故。
惑耳者，闻不解故。
惊心者，谓为始立故。
岂下，推过。
净住，即伽蓝之异名也。
①库藏，即仓廪，随相篇云：库界者，积藏诸车乘、贩卖物；仓界者，储积谷米处。
或畜猫狗，专拟杀鼠，牛杖马䩛、缰绊箞橛，如是等类，并是恶律仪。
杂心云恶律仪者，流注相续成也。
善生①成论：若受恶律仪，则失善戒。
今寺畜猫狗，并欲尽形，非恶律仪何也？
举众同畜，一众无戒。
大集有言：无戒破戒，满阎浮提。
三中。
初显过。
䩛即乘马具。
缰即马绳。
绊即羁束。
箞，音卷，牛鼻镮也。
橛，具月反，系牛马杙也。
杂下，引示。
流注者，恶业遍也。
相续者，念念增也。
所以然者？
由彼害心非止一境，复无时限故。
善生、成论，失善戒者，恶势强也。
今下，准斥。
举犹合也。
言同畜者，或众主自为，众心不欲，义无该众。
言无戒者，恶业顺惑，势力猛盛，一切善戒并绝相续故。
有云②：且望一类鼠上善戒不续，非谓余戒俱无。
又云：此乃诫勒之切耳。
①善生，卷七云：受恶戒者，得无量罪，是故经中说恶律仪。
又云：毁戒比丘，心无惭愧，如是之人，皆无戒也。
②有云，会正：一众无戒者，望无边鼠上皆杀义，则此一类鼠上戒善不续，可言失耳。
非余戒俱失，此亦诫之切耳。
或佛堂塔庙，不遵修饰，比丘倨慢，处践非法，高声大笑，造非威仪，聚话寺门，依时不集。
自灭正法，外生俗谤。
并由上座、三师致而灭法。
四中。
初列非法。
倨，傲也。
言依时者，谓法、食等时。
自下，示所损。
并下，推过源。
若作说戒常法，半月恒遵。
每至说晨，令知事者点知僧众，谁在谁无，健病几人，几可扶来，几可与欲。
如是知已，令拂拭塔庙，洒扫寺院，如说戒法。
鸣椎之前，众主、上座亲自房房案行。
病者，方便诱接，告云：众僧清净布萨，凡圣同遵，行者虽在病卧，能得一礼觐不？
努力自励，此身心不可信也。
或因此不起，脱就后世，随业受生，知趣何道？
欲更听戒，宁复闻乎？
如是随时引接。
余僧不来，并准此喻。
说戒检校中。
初明指授；鸣下，教劝导。
五、杂教授。
毗尼母云：能谏之人，五法不须受：一、无惭愧，二、不广学，三、常觅人过，四、喜斗诤，五、欲舍道。
必先于有过者取欲，然后谏之。
此等众法，并纲维大德，住持一寺，有力护法者，方得行之。
五、杂教授。
能谏中。
初引论五法。
自有过失，不堪谏他。
必下，取彼听许，则无违诤。
此下，正示能谏。
若见众中有过，不得即诃。
命来屏处，一一诲示云：此一方住处，共大德有之。
末法之中，以威仪为僧，方助佛扬化。
若众中有一行一法胜妙者，令他处遵学。
岂得有过，令他闻之，令生不善，自他两失？
今大德有某事不善，不依佛制，愿即改之。
欲共相成进，以引导后生耳。
必是己之弟子、眷属、同友，对众诃举亦得。
不得立至四人①，以不举僧也，非法，得罪。
谏众过中二，初示屏谏。
谏词又三：初且泛诱；今下，正陈；欲下，示意。
必下，次明对众谏。
得罪者，违教犯吉。
①不得立至四人，准羯磨篇，谏谕不论多少，而今云不得四者，以兼诃举故也。
若有违僧制者，当具委示云：佛以戒法精妙，上人行之，我等修学，渐染而已。
但以时代浇薄，教所不施，故佛令立如法僧要，劝同随顺。
地持亦云若护僧制等。
故不依随，违教得罪。
今有某事与制有违，愿随谪罚，应同僧法，亦使将来有犯者，为作鉴戒因缘。
云云而述。
谏违制中。
初、泛劝。
引地持者，明虽是人制，佛令护之，故不可违。
今下，二、正陈。
劝他自省，故云鉴戒。
略陈方轨，余任临时，故示云云。
若见造六聚罪者，屏处委示：今与同住，并是宿因，但末劫多障，持戒者少。
见造某罪，是实以不？
答是实者，依律如法诲示。
文云：有二种痴：一、不见犯，二、犯而不忏。
有二种智，反上语之。
随佛语者，名真供养①。
今不肯顺可，欲从魔邪？
罪不可积，或能转重。
余经云：一念之恶能开五不善门：一者，恶能烧人善根，二、从恶更起恶，三、为圣人所诃，四、退失道果②，五、死入恶道等。
种种示之。
谏六聚中。
此与初谏何异？
答：前在众中，泛尔粗暴，心性未调，但云有过，不言何聚。
文中。
初、泛谕。
见下，二、审犯劝悔。
反上语者，一者，见犯，二、犯已能忏。
注令引经者，彼云③：勿谓小罪，以为无殃；水滴虽微，渐盈大器。
余经，未详何文。
五不善中：一、是断已生善，二、即起未生恶，三、违教，四、障道，五、来报。
①随佛语者，名真供养，道俗篇及随戒·贩卖戒记，涅槃云云云。
又瞻病篇，成论云云。
又行愿品中：如说修行，名真供养。
②退失道果，可证而不证谓之退失，故记云障道也。
③彼云，涅槃一四：如舍卫，有一丈夫罗网捕鸟，得已笼系，随与水谷，而复还放。
世尊知其始末因缘，而说偈言。
若有将被罚者，众主比丘依律告云众僧可畏，具知三藏，有大势力，道俗钦仰等。
犹不舍者，又云：彼众既有大力，若有违犯正教，必举治汝。
又不舍者，应言：非唯举治而已，更夺三十五事，不复往来迎送，同僧法事，乃至不足僧数。
如是种种示已，若不受谏，集众和举之。
谏将罚中。
初以僧德劝。
又云下，以治举劝。
又不下，以夺行劝。
余文可知。
然众贵老宿大德，自力牵课，方能进道。
必不自知，妄摄眷属，愚丛自守，不相长益，号年少也。
故律中：阿难头白。
而迦叶号为年少，诃言：汝众欲失。
汝年少比丘。
俱不善闭诸根，贪不知足，初夜后夜不能勤修，遍至诸家，但行破谷。
汝众当失。
以此文证。
阿难善知法相，又是无学，尚被讥责。
自余凡鄙，焉可自轻！
明摄众中。
初明益。
牵字去呼，犹引也。
课，率也。
引而率之者，言导诱无倦，令众获益也。
必下，彰损。
初正示。
年虽老迈，于法无知，同年小也。
故下，引证。
律中，阿难①徒众非法，为迦叶所诃。
众欲失者，失犹坏也。
汝年少者，命阿难也。
俱下二句，斥放逸。
初下二句，斥懈怠。
遍下二句，斥虚食信施，故言破谷。
又解：谷即训善，言坏他净信。
论语云：三年学不至于谷。
注云：谷，善也。
以下，准文诫约。
善知法相者，以多闻故。
若据佛在，阿难犹是学人，今云无学②者，从后为言。
自轻，谓不以摄众为重故。
①律中，阿难，尼犍度云：尔时世尊在王舍城。
阿难有六十弟子，皆是年少，欲还舍戒。
时阿难至王舍城，摩诃迦叶遥见阿难来，语言：此众欲失，汝年少不知足。
阿难言：大德！
我头白发已现，云何于迦叶所，犹不免年少耶？
迦叶报言：汝与年少比丘，俱不善闭诸根已下略，如钞。
钞批：迦叶是阿难和上，其阿难是羯磨受戒也。
上诃言贪不知足者，非贪于财利，此是乐法贪也，谓贪其多闻博识，不证无学故也。
又四谛论云：迦叶呼阿难为小儿，阿难有妹出家，闻之不喜，曰：阿难多闻第一，何呼小儿？
迦叶曰：阿难二事可耻：一、请佛度女人，灭佛正法五百年；二、有六十弟子，三十还家，阿难无化导智。
通释：四分·尼犍度又出偷兰难陀尼生瞋骂迦叶，乃至见乞食唾之缘。
②今云无学，如来灭后，结集法藏时，牵出阿难，语言：汝漏尽可来。
言讫，自闭窟门。
是时阿难涕泪悲泣，求断惑靡不精诚。
至后夜，疲极偃息，头未至枕，即然得悟，三明六通，为大罗汉。
必欲纲众于时，住持护法者。
须自行清慎，雅操坚贞，博通律相，兼明二乘①，识览时要，达究情性者。
可准上文，一方秉御。
简人中。
初标示。
须下六句，列示五德：初、行洁，二、志坚，三、学广，四、识高，五、智深。
可下二句，示堪能。
今时昏鄙，无有一德，辄居僧首。
群愚共聚，造作非法，但谋利养，余无所知，悲夫！
①二乘，会正：二乘，即大、小也。
时要，随时要务。
达究情性，善量机器。
四分律行事钞资持记卷第七四分律行事钞资持记卷第八宋余杭沙门元照撰记受戒缘集篇第八释受戒篇。
受即能领心，戒谓所纳法。
受通五种②，戒分四位。
今此所标，受据羯磨，戒指具足。
就羯磨中，自分六位。
今此据文，正明大僧中国十人，羯磨行事。
义兼边五，众异事同，故不别显。
缘即文中五种，就别离为十四⑥。
众缘会聚，作业方成，故云集也。
疏云：佛世利机，契动便感。
末时浇薄，圣制从缘。
缘集则作业功成，缘散则戒德无立。
文意颇同。
所以不言因者：若据相籍成业，则因缘义通⑦；若论功有亲疏，则内外体别。
今云缘集，且就通论⑧，余处两分，乃从别意。
①舍戒、六念法附，钞批：言舍戒法附者，非谓受后要应须舍。
恐忽慢情厌道之机，或复遇难缘，非情可禁，带戒造罪，便能障道，所以圣开，令去来无障。
六念者，衣钵受持，常须系念，具防六聚，机要莫加，故附出也。
②受通五种，业疏一二·四：善来，此人宿树胜因，早蒙开悟，断惑一轮，道成初果，佛亲命召，因教感戒。
破结者，此人修慧惑尽，道证无学，会正理穷，自然感戒。
从所破为名，故曰破结也。
三语者，此人积行非远，未登圣位，于彼罗汉先有别缘，托仗出家，得由三语，故曰也。
八敬者，女人机发，深厌生死，求佛出家；以无弘道远化益故，抑而不许。
后还舍卫，便自剃发披衣，倚僧坊立，祈听受戒。
时为三请，便授敬法，必具依行，即感具戒，故因名也。
中国十众者，僧多信少，机欲渐亏，须至十人方为胜境。
因众标目，故曰也。
边方五人者，以边隅僧少，至令三年方获受具。
因事曲开，就数彰目也。
二十众受者，为明女报惑深智浅，喜生慢怠；必欲受具，僧尼各十，方发胜心。
因二众为名也。
义立十众者，大僧边邑，僧少便开；尼脱有缘，依僧亦五，彼此具十，义应得受。
小年曾归遣信者，姿貌瑰逸，素染俗心，出寺诣僧，恐成陵染。
故开差使诣僧乞受，如常作法，返告便获。
由使感戒，即以为名。
僧尼诸受，摄五种故，开则有十如上。
五种中：善来破结羯磨三种，通两众；三语局僧；八敬唯尼。
又善来感初果；破结克四果；三语凡中为胜；八敬局爱道一人，五百释女十一众受云云。
羯磨六种通凡圣。
又破结中，若因中有期心，至果，果戒俱得；若无期则不得，故有罗汉白衣。
又善来三语八敬，唯局佛在，破结通灭后，羯磨通三时得。
具如羯磨疏卷一二·四已下。
③善来，佛敕言善来比丘，在我法中，快修梵行，尽苦源，首发自落，八事随身，如二十年学法者，果戒俱得。
④三语，母论云：诸罗汉等教欲受者，偏袒横服，剃发染衣，凭归三宝，依仗心成，于此教下，即发具足。
⑤八敬，爱道深厌生死，求佛出家。
以女无弘道益，还毁辱正法，不听。
彼剃发披衣，倚祇桓门立而祈求。
阿难代三请。
佛命奉持八敬，阿难传说，彼得戒。
⑥离为十四，即上五种中，第一能受有五法，第二所对有六法，共十一，加之上第三发心，第四心境，第五事成，即十四也。
⑦因、缘义通，随戒篇：唯论羯磨一受，必藉因托缘，便能长立。
记云：藉因缘者，或发心为因，余事名缘；或能受为因，所对为缘；或俱因缘。
⑧且就通论，业疏：然诸部中，叙缘不一，母论但就缘言，多释唯列因相。
今通会之，总五为约。
夫受戒者，超凡鄙之秽流，入圣众之宝位也。
标叹中。
凡鄙者，通目六道。
烦恼业苦，垢染不净，故云秽流。
圣众，则总召三乘。
无漏圣道，人天所尊，故云宝位。
上明所舍，下明所获。
既慕心弥博，故所缘弥多；以多缘故，法事攸难；以难知故，理须详检。
叙缘中。
六句三意，次第相生。
初明心广缘多。
上句蹑上超入，下云缘多者，即下五位总别诸相。
次二句明缘多事难。
法事者，目下正加。
攸即语词，或可作尤。
下二句明事难须审。
①有云缘多，会正：所缘对法界境也，境既不一，故曰弥多；此实不易，故曰攸难。
攸，所也。
而世情尘染，每昏教法。
为师为匠，实易实难。
但由习俗生常，不思沿革。
恣此无知，乱彼真教。
通斥中。
初二句，斥无知秉御。
每，犹多也。
师匠义一，文家叠举。
学教知法，举事成益，故云实易。
不学昏教，自他俱损，故曰实难。
意云：为师本易，在彼反难①也。
但下，推妄行所由。
沿谓从旧②，革乃更新。
事虽古传，容有讹正，彼唯执旧，故曰不思。
真教，即律。
①在彼反难，如简正云：达者不难，迷者非易。
谓在彼不学昧教者，反难也。
或可为师非难，但在彼知法益物，实为难而已。
②沿谓从旧，意云：若旧正，则从此可也；若讹，则更须改新，何敢固执乎？
沿，音延，从流而下也，又循也。
或但执文谨诵，非相莫知；或前受遮障，无任僧法；或结界漠落①，成不混然；或僧数薄恶，不能生信；或衣钵假借，自是非法。
列非中。
五句即括四缘，二、五事非，余三可见。
执文即白读。
障即是难，遮通得否，难则永闭。
薄谓中边不满，恶谓体相非数，文略别众，义必兼含。
假借衣钵，过在能受，故云自也。
①漠落，结界篇有行事漠落语。
记云：漠落，喻不明。
如斯师匠，秉御诚难。
虚受费功，唐劳一世。
后生还尔①，永无出期。
结损中。
上二句指斥。
虚下，明损他。
唐，亦虚也。
后下，彰自损。
①还尔，因令人受而无戒，故于后报还自遇，不成得戒事。
济缘云：后生还尔，相似果报故。
故大集经云：我灭度后，无戒满洲。
此言必实，深须详炼。
一受已难，不宜再造。
故委显示，至机①依准。
引劝中。
初引经。
此下，准经劝慎，不可误他。
若据本律，得更重受，今望事难，故云不宜耳。
故下，正彰篇意。
①至机，会正云：至机，临机正受时也。
初明具缘成受，后加教法。
初中五缘。
具缘中。
旧记并科此为古五缘，谓正加中十种方便为今师十缘。
毁祖师教，盲后学眼，罔冒①之甚，勿过于此。
且此五缘，行事始终，包摄斯尽，简练可否，检勘得失，能授之龟镜，一篇之纲领，首题所以特示，总意所以先标。
况羯磨注文②，亦同此列，疏中解释，复更详委。
都不讨论，辄便穿凿③。
来学未达，传妄何穷。
①罔冒，行宗云：迷，暗也。
又论注曰：昏蒙无知貌。
②羯磨注文，彼云戒是生死舟航，正法根本，必须缘集相应，有违虽授不得。
今解二种羯磨，具足五缘方成。
一、能受之人等。
③穿凿，孟子云：所恶于智者，其为凿也。
注云：恶人用智而妄穿凿。
一、能受有五。
是人道。
以人中受得，余道成难故。
僧祇云：若减七十，不能作事，不得受之；若过七十，出家时过，一向不合。
广如沙弥法中。
人道中。
初、简余道。
若准多宗①，余道通受三归，不沾戒法。
成宗亦通②五、八，但障出家。
今明受具，余皆难摄，如下列之。
所以然者，天多著乐，修罗怀疑，鬼神谄诳，畜生愚呆，地狱常苦。
唯斯人道，苦轻下趣，乐劣上天，强识念力，能崇道业。
并广如疏，撮略引之。
僧祇下，复简人道。
文有两节，上简堪能，年减亦制；下简年岁，纵能亦遮。
下文指广。
彼云：八十、九十③太老，过七十卧起须人，不听度；若能修习诸业，听出家。
①多宗，多论一云：凡得波罗提木叉戒者，以五道而言，唯人道成。
又云：若天，若龙，若鬼神，若郁单越，若不男、二根，种种罪人，只得受三归也。
②成宗亦通，彼论九云：问曰：余道众生得此戒律仪否？
答曰：经中说诸龙等亦能受一日戒，故知应有。
③八十、九十，僧祇：尔时诸比丘度八十、九十人出家，头白背屈，大小漏出，进止须人，世人讥诃，因而制之。
诸根具足。
谓身具众恶，病患聋盲，百遮等类，律中广列一百四十余种，并不应法。
准以求之，则聋、哑、狂乱，定不发戒。
余者通滥，有得、不得，如义钞中。
二、诸根具者。
以仪相有亏，污辱僧众，故须简之。
文为三段。
初释缘相。
身具等者，略示三根。
百遮者，举其大数。
律下，指广，如后具引。
准下，决律文。
初简永定。
疏云：耳舌意三，助道胜也。
由耳听法，意缘邪正，有疑通决，非舌不明。
此三有缺，则不成受①。
余下，明不定。
如上所列，相有重轻，如正问中。
下指义钞，文见上卷。
①此三有缺，则不成受，疏续云：眼及鼻、身少缺通许，约戒受法，能乞能持，虽通在遮，得在开例。
身器清净。
谓俗人已来，至于将受，无十三难等杂过。
三、身器中。
若全未受，容有污尼、贼住、五逆①；受五、八、十，则有边、贼，故云俗已来等。
十三难者，且通举之。
此简身器，唯论造业，但收边、尼、贼、破、五逆九种，故云杂过等。
非、畜初缘收，黄、形第二摄。
①五逆，言总意别，破法轮非俗所作故。
出家相具。
律云应剃发披袈裟，与出家人同等。
四、相具者。
律中裸形、著俗服、外道衣等，并不得受故。
得少分法。
谓曾受十戒也。
律云①：不与沙弥戒，与受具者，得戒，得罪。
五中，初示缘相。
有愿未具，故言少分，下引律制。
言得戒者，白四顿发也。
得罪者，失渐次制也。
上五次简，从宽至狭：初、约诸趣简人，二、就人中简报，三、就胜报简业，四、就业净简仪，五、就具仪简法。
又总为三：前二并报；中业同前；后二体相，形法二同。
又约遮难收者：一、三重难，无者方成；余三轻遮，有亦通许。
更自辨之。
①律云，三五云：时有不与沙弥戒，便受具足戒。
佛言：得受具足戒，众僧有犯。
第二，所对有六。
结界成就。
以羯磨所托，必依法界，若作不成，后法不就。
故须深明界相，善达是非，访问元结是谁，审知无滥，方可依准；不然，舍已更结。
第二所对，结界中，初科为二。
初明须界所以。
故下诫令审悉，则有二种：一、明界相，知集限分；二、达是非者，究本行事。
不然者，即反上二，或标相无准，或先结不如，微涉疑滥，并须再结。
疏云：舍结极易，何得自轻？
比人行事，多不遵用。
辄尔寺外结小界受，此是非法，如上已明①。
必有此缘，结大界无爽。
若依毗尼母云直结②小界，不以大界围绕，亦不得受。
斥古中。
初二句明违本制，辄下，斥妄行。
前篇已破，故指如上。
必下，指教。
此缘者，或僧难集，或疑旧界，须出界外故。
然大界本制，不为难缘，兼须立相；小界反此，故判非法。
若加大界，缘、相并如，故云无爽。
次科引传，即其事矣。
上决小界，若依下，次示戒场。
恐后滥用，故此引示。
①如上已明，结界篇六·三五：比人行事，若结小界受戒，多立院限，此未通知。
今指此欤。
考文别无文，若准此，彼师行事有二种谬：一、坐外立相，二、无不同意难，辄结小界。
上篇专破初谬，今文正斥后迷。
钞批：立云：无难结三小，不成，非法。
一、由无难故；二、纵有难，亦不合竖标唱相。
②直结，钞一五·一八：毗尼母云：不就戒场外更结大界，直结小界，不得受具。
记云：直结小界，即目戒场，对大言小。
中国诸师，行事受戒，大有尊重。
故传中凡有受者，多驾船江中作法。
人问其故，答云：结界如法者少，恐别众非法，不成受戒。
余事容可再造，不成无多过失。
夫欲绍隆佛种，为世福田者，谓受具戒，不宜轻脱。
故在静处，事必成就。
引劝中。
初三句通示。
言诸师者，以传中所述僧伽跋摩，既是西僧，例知皆尔，故总指之。
故下，正引，即梁高僧传。
宋元嘉十一年①，祇桓寺慧照于跋摩重受大戒，驾船②江中。
人问者，即慧义法师。
难曰：布萨僧事，常在寺内。
及论受戒，何出邑外？
答下，并跋摩语③，初示所疑。
别众非法者，或本结时，僧有乖别，或今受时，界无分齐，致有别众。
余下，答寺内布萨。
夫下，答出外受戒。
前云尊重，盖指此也。
脱，犹略也。
①元嘉十一年，是依僧传也，若依钞批、简正两记，引萨婆多师资传云元嘉十年。
②驾船，会正：度蔡州岸，于船上受戒。
钞批：遂令其弟子惠基、静明、法明三人，度蔡州岸，于船上受戒。
此二记船上受戒也。
简正：镜水大德云：传中不言船上受戒，此是玄记错解也。
宝云：在蔡州受戒。
此州在上元江里，洲渚之上，犹似今时砂滩。
彼洲上只有数十家住，今改为道人洲也。
今时讲解，皆曰船上受戒者，误也。
③跋摩语，戒坛经：又问：三藏昔存之日，布萨僧事常在寺内，及论受戒，何为独出邑外等？
咸是善法，何以异耶？
答：诸部律制，互有通塞，唯受戒法重，不同余事。
以余法不成，唯得小罪，罪可忏悔；夫绍隆佛种，用消信施，以戒为本，若不成就，非出家人。
障累之源，断灭大法，故异余者。
于是慧义欣然无言，遂令弟子慧基等渡蔡州岸，于船上受戒。
云云。
有能秉法僧。
由羯磨非别人所秉。
第二能秉，与下数满何异？
答：能秉据僧体，数满约事用。
数满如法。
若少一人，非法、毗尼。
今言少者，非谓头数不满也，谓作法者，至时缘起，别众非法等，如足数所明。
文云自今已去①，十僧受具故，此据中国以明。
边方无僧，曲开五人持律得受。
若后有僧，用本开法，得戒，得罪者，此十诵②所列。
三中，分二。
初释缘相。
作无轨度名非法，事违教制曰非毗尼。
今下遮滥，必取应法。
昧教寡德，多亦非满。
文下，二、引本制。
初明两位，中边分齐③，如二衣中。
所以五人独言持律者，边地僧少，恐不简练，故特标之，非谓中国便容滥预。
古师错解，如疏委斥④。
此土边陲，本是开位，僧既渐多，还遵中制。
末世浮薄，德学全亏，必准本开，理亦无过。
是知律制五人持律，经开⑤千里无师，非谓无僧，但实行者不易得耳。
若下，决上边开。
得戒谓僧法无缺，得罪即本制有乖。
若尔，中国五人，可同此否？
答：中本无开，不可相例。
此下，指所出。
伽论亦然。
①文云自今已去，三三：自今已后听满十人，当受具足戒。
边方已下出三九。
②十诵，五九云：优婆离问佛：如佛所说，边地人持律第五得受具足戒。
颇有十人，但取五人，得名受具足戒不？
答：得名具足戒。
与受具足戒者得罪。
③中边分齐，二衣篇记：白木条已内，属五天境界。
准应四方皆有分齐，文略余方。
济览：按律三十九，南方有塔名靖善，塔外即听；西方有国，山名一师黎仙人种山，方外便听；北方有国名柱，方外便听。
④如疏委斥，卷一三·七：戒净由智明，必于事法开遮晓通如镜，方得受体清净无染。
今有人言但不破戒，即堪足数，此言滥也。
⑤经开，梵网经轻蔑新学戒中。
济览谓准记文如边方受戒，虽有僧众，若非其德，不妨准本但用五人。
又如梵网所开，虽有人在千里内，其德有亏，则何必从开，但自受乃可耳。
表无表章：四一：若不会遇具足功德补特伽罗，尔时应对如来像前自受净戒。
又四云：若虽聪慧，于戒无信解等者不应从受。
本业云若千里内无戒师时，方得自受者，令尊重戒。
千里寻师，非要定尔，如女身不自在，或贫病身欲受戒，岂要千里？
故知但是一相之语。
瑜伽不论处远，但许自受。
界内尽集和合。
文云①更无方便得别众故。
第四，和集。
文据可解。
①文云，三六：若病者众多，能集一处者，善；若不能，当出界外羯磨。
已下全同。
文虽在说戒中，义通一切法。
有白四教法。
则除①颠倒、错、脱，说不明了等。
五中。
则下二句，且括四非。
或昧纲缘，白读谨诵，皆不成法，故云等也。
①则除，颠倒，白与羯磨前后倒乱，或二法文句颠倒。
错者，会正云：言彼称此，文句不全。
脱，文句脱落。
不明了者，业疏一下：言语不具，前后不次，说不明了。
今钞所以除第七一缘者，疏云：今时未及，故不广也。
资缘具足。
文中①：无衣钵及借者，不名受具。
六中。
疏云：内欣胜法，外假胜仪，身心相依，如鱼有水。
问：与能受中第四何异？
答：前约小众容仪，此据大僧道具，能所内外，岂不明乎！
统上②六缘，还归四种，人法事处，单复配之③。
又前五不具，定不成受。
第六有阙，容多诤论④，若准祖意，例亦不成，如后委辨。
又准羯磨，复加一种，谓佛法时中。
毗昙⑤论云：若至法灭，一切结界、受戒，皆失没故⑥。
①文中，三四，略。
钞记上三之二具引。
②统上，业疏三上：上外缘七，亦束为四。
一、七，约处，明本界成；二、三、四缘，俱成僧义；五、白四法；六、是事资。
离合可委。
③单复配之，谓第二能秉僧，第三数满如法，及第四界内尽集，是人，三缘合故名复。
第五白四教法是法，第六资缘具足是事，第一结界成就是处。
此三单各一，故曰单也。
④容多诤论，疏一三·九有三义。
有人解云：依多论、十诵得戒得罪。
有人言：部别不同，何得例也？
有人言：若无衣钵，全是非法，不可开也。
祖师决云：然得否无文，凡情难信，幸依声教，则无戒也。
济缘一三·一：初师，准多论明判得戒，但非威仪，故得小罪。
次师，但破前解不出正义，即显须依本部，例判不得。
第三师，全无不得，借者见有，约知不知。
准和尚四句，前三句不知皆得，后一知故不得。
然下，即今师判。
上二句贬初、后二解，下二句取第二师。
声教即本律也。
⑤毗昙，立世阿毗昙论七卷，陈真谛译。
杂心三云：持律者说，法没尽时，先所受律仪相续生不舍，未曾得律仪不得，是故说一切息。
又出十诵五一。
⑥皆失没故，济缘一三·九：释迦一化，减劫后，增至人寿六万岁时，法皆灭尽。
钞批：佛法灭已，一切羯磨作法及结界，皆不成就。
第三，发心乞受。
文云：不乞者，无心者，不成故。
第三缘者。
上并旁助，此正因本，必须开悟，方堪进受。
若论发、乞，合是两缘。
心口虽殊，希求义一，故合之耳。
文下，引示。
律中，佛言教乞戒而不乞，不得受具足。
又云，时有强与授戒，后便逃走还家，佛言不得强授人具足戒，即无心也。
第四，心境相应。
文云眠、醉、狂人及无心而受等，是心不当境①。
复以文云白四羯磨，不如白法作白，不如羯磨法作等，及前僧非法，不令受者起心，即是境不称心也。
萨婆多云：若殷重心②受，则有无教；若轻心受，但有其教，无无教也。
四、心境者，无别缘相，即合二、三相对以论。
计有四句：标即俱如，是今正取；俱非，易解；止明二互。
初句。
先引律缘，眠、醉、狂三，皆因受已，后觉返道，佛并制断。
心俱无记，正缺戒因，无心同上。
若准多论③，通列四心④，善、恶、无记及以无心。
文收二种，善恶准之。
复下，次句。
文中略引人、法二非，事、处亦尔。
萨下，引证。
文但明心，义必兼境。
重心者，即上相应。
轻心者，即眠、醉等。
教、无教者，即是成宗作与无作，会释名义，委在中卷。
①心不当境，业疏：界成，僧具，法正，缘合，而意别缘，即心不当境也。
心虽殷至，界结不知，虽僧、法具，终非缘合，境乖心也。
②重心，戒法篇记一五·一八：重、轻二心，难显其相。
非谓徒然恳恻而已，要在见境明白，上品要誓，方名增上重心。
③多论，第一略云：始自礼僧，乃至羯磨已竟，善心相续，戒色成就，是谓善心中得戒。
若先法中常起善心，白羯磨时，发三毒念诸不善心，是名不善心得戒也。
先以善心起于教业，白羯磨时，睡眠得戒，是名无记心中得戒也。
先以善心起于教业，白羯磨时，入灭尽定，是名无心中得戒也。
④通列四心，随戒篇一五·九：多论：问云：羯磨竟时，为善心得，为不善心，乃至无心得？
答：通是得戒。
记云：问列四心，中略无记，故云乃至。
钞又云：若尔，何故律云，瞋恚、睡、狂，如是等人，不名受具？
答曰：作白之时，具上四心，不名得戒。
羯磨已后，方有四心，皆是得限。
通释云：准此，今心境相当者，别约作白之时耳。
第五，事成究竟。
始从请师，终至白四，九法往来，片无乖各。
界非别众，僧无不足，羯磨无非，受者心至，则成受也。
与上相违，则成非法。
五中。
通括前后，具缘正加，一一无违，方成究竟。
初、约正受释①。
言始从者，总摄八缘。
终至者，正纳法体，共为九法。
下列十缘②，除初及三，但取八种，如下明之。
言往来者，行事出入，施造之相。
界下，二、约具缘释。
略举心境，以明成否。
①初、约正受释，记分今科为二：初、约正受释；二、界下，约具缘释。
今一篇钞开二章。
始自能受缘至今事成究竟缘之五缘，为初具缘成受。
后十一页以下列十缘等，为正加教法。
今文初章终，故约前后二章述之，故记分之。
初、约正受者，即后正加教法十缘等也。
二、约具缘者，即上来五缘是也。
济览云：上通括前后，可得意知。
②下列十缘：一、得法以不，二、请师法，三、教发戒缘，四、安置立处，五、差威仪师，六、出众问难，七、单白入众，八、正明乞戒，九、戒师白和，十、正明对问。
今引文证。
母论云：五缘得成：一、和尚如法，二、二阿阇梨如法，三、七僧清净，四、羯磨成就，五、众僧和合与欲。
多论云：若受者，在家受五戒、八戒，出家受十戒；随五戒破一重，受八戒不得，乃至不得受具及作和尚。
即十三难中初难摄。
引证中。
上列诸缘，皆依律本。
此但通证，立缘简辨非无所据，至论列相，不必全同。
初母论中。
总束五缘，不过人、法，略证所对三、四、五①也。
次引多论。
唯明边难，略证能受第三一缘。
然其边罪，律据具戒，论通白衣，故约三戒次第明相。
初列三受。
随下，显难。
文出破五，即障余三，中间省略受十不得，故云乃至。
破八障二②，破十障一，第论可知。
然五八戒相，不分轻重，还准具戒，杀盗淫妄各有大小③；酒是遮恶，犯则非障。
不作和尚者，设有滥受，体非僧故。
①略证所对三、四、五，谓母论五缘中初三缘，即证上所对中第三数满如法一缘也。
次第四羯磨成就者，证上第五白四教法也。
次第五众僧和合者，证上第四界内尽集也。
故云也。
②破八障二，此且约五、八、十、具次第也，若据实亦互望障多也。
多论第一：如破八戒中重戒，更受八戒，若受五戒，若受十戒，若受具戒，兼禅无漏戒，一切不得。
③各有大小，如漏、触、语，同成淫行，名为小淫。
余三，大小可解。
必有受者，前准上缘。
必不堪任，圣教不许。
检勘中，初令准勘。
必下，示简除。
二、加法中分二：初、缘起方便；二、明体用。
若集僧、羯磨方法，如前篇中。
故重明之，以事大故也。
第二正加，点示①中。
覆释所对成法诸缘。
初指前文，且举二篇，结界足数，义同文省。
方法者，总于上二。
故下，示重意。
又解，即此提示，便为重明。
①点示，还点示上所对六种之中也。
意云：上结界成就，结界篇已明之；能秉僧数满如法，足数篇明之；界内尽集，则集僧篇明之；白四教法，羯磨篇明之；何故上来所对中更重明之耶？
即今文云以事大故也，名之点示。
记中有两释：初中覆释者，追而点示上所对之中故；重意者，对各本篇故。
次释中，意云：界内尽集、白四羯磨等方法，略明如上，具如前本篇可见，多今此重点示者，以事大故也。
初释以重明之言，属上所对六缘；次释以重明属当科也。
缘中有十。
缘起有十。
前取八法，羯磨篇云八种调理，注羯磨中亦列八缘。
所以多少异者？
答：一、三两种，容在余时，不定受前事仪次第。
若尔，此何列耶？
答：未请师①前，僧须检问；既请师已，义必开导。
出没随时，不妨两是。
问：前五后十，并号为缘，如何分异？
答：前则立定纲格，检括是非；后谓布列行仪，发起正体。
所以前云具缘成受，后云缘起方便。
业疏科云②前是约法辨缘，后是就事辨缘，文理极显，云何妄判为今古耶？
斯为大失，知非宜改。
①答未请师，意云：请师通僧屏二处，若屏处未请师，正受时僧须检问已受十戒不、已发心不，故具十也；若已预请师已，师当开导，正受时不须问。
故但八缘，存没两是。
②业疏科云，卷一三·一：前缘又二，谓法、事也。
就法辨缘，言授戒者，标其目也；就事辨缘，言正授者，显行务也。
记云：就法辨缘，言标目者，谓标列条目，楷模可准，体此五缘，则晓知成败。
就事辨缘，言行务者，谓临机正受，次第仪式；准此八缘，则事有伦序。
又就法则总收终始，就事则唯局受前。
一、受者得法以不。
四律所明，必须十戒于先，后听受具。
文中：不与受十戒，众僧得罪。
多云：所以制十戒者，为染习佛法故。
不同①外道一往顿受，佛法不尔。
犹如大海，渐深渐入。
得法中，初明制受。
四律即四、五、十、祇。
文中即指本律。
多下，二、出制意。
外道之法，但入彼道，便同事业，无渐次故。
问：此中不云先受五戒，何耶？
答：十是具缘，故当此示；五是十缘，如沙弥篇中。
尼钞注云：不受五戒，直受十戒，得戒，得罪。
即多论云先以五戒调伏身心，信乐渐增，方受十戒②是也。
①不同，此二句本文无，钞义加也。
②十戒，多论接云：如是次第得佛法味，好乐坚固，难可退败。
如游大海，渐渐深入，入佛法海，亦复如是。
③如别所破，沙弥篇四一·二六：毗尼母云：剃发著袈裟已，然后受三归、五戒等。
记云：受归戒者，据论，五戒本在家所受，今虽出家，形同体俗，故得受之。
若不受者，失前渐次故。
此乃明文，世有不晓，辄欲废者，便谓母论是他部耳。
且前云应以诸部会明，立出家仪式，何独不用此文耶？
岂非情之所蔽乎？
业疏一二·一六：诸部中，必先五次十，然后大戒。
记云：诸部下，次据五分、多论，更加五戒，为十方便。
近世有人欲废五戒，准斯明判，岂非狂简乎？
二、明请师法。
初，请和尚者。
以是得戒根本。
若无此人，承习莫由，阙于示导，不相生长。
必须请之。
请和尚中。
初言根本者，戒从彼生故。
承习谓禀学，示导谓轨行，生长谓成德，不附严师，此三俱丧。
善见①论云：以不请故，多造非法，诸师诃责，反云谁请大德为我和尚？
佛因制之。
若不请者，不得；与受，得罪。
引缘中。
得罪者，准伽论②得戒。
①善见，具云：有婆罗门欲出家，佛令舍利弗白四度之。
以多作非法，余比丘呵责云：何造作非法？
彼答言：谁请大德与我戒？
谁请为和尚？
不乞戒与受具足戒，世尊因此制戒：自今已后，若不请作和尚，不乞戒，不得与受具足戒；与受者，结突吉罗。
②伽论，卷三：不乞和尚，为得不得戒耶？
答：得戒，众僧犯突吉罗。
四分①请法，不云僧、屏。
计理别处预请，何损大理？
今在众中者，十诵②云：令受戒人先入僧中，教使次第头面一一礼僧足已，然后请之。
僧祇云今从尊求和尚等。
五分③云：请和尚④时，两手捧足。
请仪中。
初定处所，前示四分文通。
古有定执在众，故此决破。
疏云：必预须受，前一年一月，亦无伤也。
今下，据他部对众。
次引僧祇，示请词之异。
下引五分，明致敬之极。
①四分，卷三三，欲受戒者，诣僧中等故。
②十诵，卷二一，礼足已下接云：礼僧已，教受衣，应问此衣是汝有不？
已下广说受衣钵法。
受衣钵已，应求和尚，应言：我某甲求长老为和尚，长老为我作和尚，依长老和尚故，我某甲得受具足。
③五分，彼云：应偏袒右肩，脱革屣，两手捧和尚足，作是言：我某甲今求尊为和尚，尊为我作和尚。
我求尊为和尚，依尊和尚故，得受具足戒。
如是至三。
④和尚，疏一三·一二：中梵本音邬波陀耶，在唐译言，名之依学，依附此人，学出道故。
人又解云翻力生，弟子道力，假教生成，得其远意，失其近语。
当具修如上，至和尚前。
旁人教云所以请和尚者，此是得戒根本所归投处，种种随机已，计汝自陈不解，故教也。
文云：大德一心念！
我某甲今请大德为和尚，愿大德为我作和尚，我依大德故，得受具足戒，慈愍故！
请词中。
初明具仪。
如上者，指前十诵。
旁下，明教导①。
种种者，应更接前若无此人等语。
文下，出词句。
准疏分五。
大德念者，请专意也；为和尚者，明所祈也；愿为作者，慈副本望也；我依受具者，三学由生也；慈愍者，已述所怀，惟听许也。
①明教导，济缘一三·一五：文令傍教，义通自诵，观机利钝，二并无在。
僧祇云：次众中三请已，和尚应语，发彼喜心。
四分云：答言可尔①！
教授汝。
清净，莫放逸！
弟子答云：顶戴持！
下文更有十种答法。
答法中。
初示须答之意。
四下，出答词。
疏云：初可尔者，总领请词，许为师也。
又云：可是答诺下流，尔是应酬上位②。
准此但答云可。
教授汝者，非但事摄，有法弘训也。
清净者，宜重戒本，摄持三业也。
莫放逸者，诸过之源，由行放逸，当摄情根，远五欲也。
准疏，四句共成一答③。
初是许词，后三相摄，不同古解，随一成答。
今时行事，多不依用，妄构浮言，殊无轨度。
下文者，即增五中，彼云：有五法与人依止，若言能，若言可，若言是，若言善自修行，若言不放逸。
复有五法与人依止，若言善哉，若言好，若言起，若言去，若言与依止。
二五共十种也。
①可尔，济缘一三·一六：可是允许，尔即禀承。
②上位，业疏一三·一六：双云可、尔，未善知言，全不可也。
记云：未善知言，斥翻传也。
③四句共成一答，律三三：和尚当报言可尔，若言如是，若言当教授汝，若言清净莫放逸。
问：依律明以一句成答，何今记及疏云四句共成？
答：准疏四句连类，于义太善，非谓一句不成，记意亦尔。
当时行事，一向废四句义故也，非谓不通耳。
问：沙弥戒时已曾请讫，今何重请？
答：以容改转，不用本师。
又沙弥时请，初来为受十戒，今者沙弥为受具戒，受法不同。
或可和尚无德，不合相摄①。
故须重请之，二对请之。
释疑中。
答有三解。
初改转者，远行、返道、死等缘也。
又下，约法异。
或下，约德阙。
故下，总结三义。
十、具各请，故云二对。
①相摄，师资篇记一·一：言相摄者，不出三种：一、约心者，谓父子想；二、法，三、财，互相济故。
次请二师。
律无正文。
据佛阿毗昙①中亦有请法，文非巧胜，故不抄出。
即准和尚，例通请之。
请二师法，标示中。
彼论但有请十戒②阇梨法。
非巧胜者，彼云：大德忆念！
我某甲从大德乞出家，愿大德度我出家，怜愍我，慈愍故！
例通者，和尚一法，兼请二师，但改名字故。
①佛阿毗昙，全二卷，真谛译，现本云阿毗昙经出家相品。
②但有请十戒，然彼下卷亦有请和尚法，但无请二师文，故云尔也。
彼云：受持衣钵已，复作如是请：大德忆念！
我弟子请大德为和尚，愿大德为我作和尚，我依大德为和尚，受具足戒。
应具仪至师前。
旁人示语云：羯磨戒师阿阇梨①者，受戒正缘。
若无此人秉于圣法，则法界善法无由得生。
故须增上重心，于戒师所，方发无作。
种种说已，教云：大德一心念！
我某甲今请大德为羯磨阿阇梨，愿大德为我作羯磨阿阇梨，我依大德故，得受具足戒，慈愍故！
请羯磨中：初、具仪，二、教示，三、正说。
①阿阇梨，疏一三·一七：阿阇梨者，本随传出，亦讹略也。
如梵天音阿遮梨耶，即唐所翻，云教授者。
律中所出六种阇梨：一者，剃发；二者，出家；三者，受经；四者，教授；五者，羯磨；六曰依止。
今之二师，即当第四、第五也。
次请教授师。
亦具修至前，旁人教云：由此人为汝教授，引导开解，令至僧中，发汝具戒。
缘起方便，并因此师。
重心请者，方乃发戒。
文如羯磨师法，但以教授阿阇梨为异。
教授法中，分三，同上。
次请七证师。
义须准请。
以羯磨法非是独秉，必取此人证无错谬。
十诵正文则理例请之。
则受者生善，前师心重，彼此俱和，岂非同法？
后请七证，立请中。
初标定。
以下，示义。
言非独者，疏云①：据成羯磨，合众齐功，岂独三师，偏受其赐？
十诵正则者，即上引云一一礼僧已，然后请之，验知非局。
犹非明文，故云理例。
则下，推益。
①疏云，记云：推功合众，则不偏受三师之赐也。
世多不行，但自灭法。
若论发戒功，与三师齐德，何为不请之乎？
可准三师而请。
必在大众多僧，亦未必通限。
斥世中。
初、正斥，若下，显功等，可下，令准请。
亦应具仪至七师前总请。
旁人教云：以羯磨法，非是独秉，必须此人，证无错谬。
若论发戒，功与三师齐德，故须请之。
法中，但改尊证，或云七证为别。
必下，遮滥。
七证之外，不烦尽请。
更明十师成不①之相。
四分云：弟子知和尚犯戒，知不应如是人边受，亦知虽受不得戒，如此具知，则不成受。
反上，成也。
余之九师，律无正文，准可知也。
料简十师，弟子知中。
初引示。
此即四句中一句，如足数具引②。
如下，准判。
具知者，即上三种。
余下，例准。
①成不，简正：持戒如法者，名成；破戒无德与授，不成，曰不。
相，谓相状也。
②如足数具引，彼记云：一、问汝知和尚破戒否，答不知。
二、问汝知彼破戒否，答知。
复问汝知不合从此人受否，答不知。
三、问汝知彼破戒否，答知。
复问汝知从此人受不得否，答不知。
四、问如上三句，并答知。
若和尚犯重，而羯磨师知，亦不成受，以了知所牒非比丘用故。
若十师之内，互知犯重，法亦不成。
并了知犯者不得共住，知何不该。
互知中。
初约二师。
所牒者，羯磨缘中牒和尚故。
若下，次明十师。
不共住者，不入羯磨僧中。
此语简绝一切犯重之人，故云知何不该。
该，犹通也。
若据律文，弟子知和尚破戒，未显轻重。
准义详之，乃至犯吉罗者，亦不成受，以犯威仪，不应师德。
知不得戒，强受不成，由无心故。
既知必须见闻清净，预须选择。
文云令选择取也。
决犯中。
初示文缺。
准下，义判。
十师相知，局约四重，白停僧残①，得预数故。
弟子知师，则通诸篇，故云乃至等。
知下，责强受。
既下，诫拣择。
文下，律云②：彼不选择人受依止，而师破戒、见等，佛言：自今已去，不得不选择师受依止。
①白停僧残，忏悔篇：善见若行别住人，或与人受戒，得停行法。
事罢，续行之。
舍时应言：我今舍波利婆沙。
记云善见明有缘白停法云云。
足数篇云：犯残人不足僧残等羯磨，不妨应余法事。
②律云，三四，破戒、见，彼作破戒、破见，已下略去三十字。
和尚德者，差互不同。
律中所列百三十余种。
十夏一种，必须限定，余之德相，如师资法中，故九夏①和尚受戒得罪。
二种阇梨，五夏已上，律云②多己五岁也。
余师随夏多少。
阶渐③中。
初通指。
准增五中，列二十六个五句，今略引之：有五法不应授人大戒无戒、无定、无慧、无解脱、无知见。
又云：复有五法应授人大戒，即反上五句。
下诸五句皆尔，复有五法④，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，复有五法，已上总一百三十种。
十下，别定。
二下，明二师。
多己五岁即师位故。
余下，即七证也。
①九夏，律三四：尔时和尚九岁受戒，得名受具足戒，而众僧有罪。
②律云，三九：阿阇梨等，多己五岁。
彼明五种阇梨。
③阶渐，和尚十夏已上，二师五夏已上，七证通初夏。
④五法，律云：复有五法，不应受人大戒：自无戒，无定，无慧，无解脱慧，无见解脱慧，亦不能教人令住戒、定、慧乃至见解脱慧。
第四五法中，增戒等者，十门记云：增戒学者，出世正道，增上胜法，非谓渐制而言增也。
定慧亦同。
第五五法中，饰宗记：增净行者，上二篇也；木叉者，二部戒本也。
通释：威仪戒者，下三篇也。
第六五法中，律云：不知犯，不知犯已忏悔，不知犯忏悔清净。
通释：第二直不知忏悔也，第三虽知忏悔，而未知还复本清净也。
⑤不知布萨，资行云：布萨等者，准饰宗，布萨者，别人忏悔也，布萨羯磨，僧法忏悔也。
又有云：布萨者，说戒事也；布萨羯磨者，布萨单白羯磨也。
⑥二不能，四段二字合作三，应改第三句故。
⑦不能令，令合作教，本云增威仪学。
增，增胜义，故戒字恐剩。
统明师义，幸有老宿硕德，则生善于后。
五百问云：比丘五腊不满①，度弟子，知非而度，犯堕。
弟子不知是非，得戒；若知，不得戒。
明了论疏：若已得五夏，为受大戒作证人，及作威仪师。
七夏已去，得作羯磨阇梨。
既是师位，故不得互共同床坐。
通简中。
初劝取宿德。
硕，大也。
腊高德重，久而弥固，故云生善于后。
五百问下，和尚不满。
了疏中，诸师阶级，威仪同上，余并增加②。
不共床者，通明九师。
引此二文，意取高腊。
然须具德，兼更老成，寡德多年，何足可取！
问：少多既别，如何取正？
答：若依制限，须准本宗。
幸有耆年，宜用了论。
钞意在此，故旁引之。
①五腊不满，大钞记云第二五腊不满云云，意云：五夏，阇梨位，更加五夏为和尚十夏，故知是后五腊。
五百问即宗十诵，彼既十夏，此何异乎？
②余并增加，七夏已上阇梨，五夏已上证师，皆是增也。
三、教发戒缘。
萨婆多云：凡受戒法，先与说法，引导开解，令一切境上起慈愍心①，便得增上戒。
就文如此。
今以事求，初明缘境，后明心量。
三、发戒缘，叙意中。
初引论，明须师教。
说法语略，总下境心。
言开解者，解即是智，戒法深广，非智不克。
一切境者，即情、非情。
问：慈愍一切，全非小行？
答：善戒经中②，七众所受，为菩萨方便。
业疏云：向不缘慈，如何容大？
意在后也。
增上即上品。
就下，准文生起。
以论语通，未足开导。
识境发心，纳体正要，不可粗略，故须约义广明体量。
学者至此，必须深究。
多见诵语，以盲导盲，二俱坠陷，宁无畏乎！
问：所以须示境者？
答：众生造恶，由迷前境。
恶业既因境起，善戒还从境生，是制法之所依，为发戒之正本。
若不明境，将何用心？
特此广张，深有远致。
问：戒本防心，何须制境？
答：机分大小，教殊渐顿。
大机达境唯心，直从心制，即菩萨戒也。
小机谓境异心，故从境制，即声闻戒也。
教虽制境，理实制心，权巧方便，于兹彰矣。
①慈愍心，萨婆多慈愍心下，有既得增上心五字。
②善戒经中，济缘一五·二：善戒经即菩萨戒法。
彼云：若欲受持菩萨戒者，先当净心受七种戒，如人欲请大王，先当净治所居屋宅等。
即五、十、具三戒，约人为七耳。
准此经意，凡为比丘，必受菩萨大戒；今受小戒，向前缘慈，为受大戒，故云意在后也。
准知具足且就小宗，若望菩萨，犹是方便。
问：多论有部，而云起慈，斯即分通，何殊本律？
答：施小为大，无非分通，故诸部之中，时有斯意。
但四分立教，宗旨灼然，五义证成，下文具引。
初中。
所发戒相，乃有无量。
由未受戒前，恶遍法界，今欲进受，翻前恶境，并起善心，故戒发所因，还遍法界。
若随境论，别钞应有三十余纸。
要而言之，不过情与非情；空有二谛①，灭理涅槃，佛说圣教②，文字卷轴，形像塔庙；地、水、火、风、虚空、识等。
法界③为量，并是戒体。
示境中，初科。
初二句总示戒量。
由下，明戒遍所以。
境本无恶，恶心该遍，故名恶境。
戒发所因，即指诸境，谓翻恶心遍，戒境即遍。
若下，正列境相，初三句指广。
疏云：有师别出一卷戒方便相，每至将受，依说引化。
未详何人，其文已坠，谅亦无他，止是展演情非情耳。
必欲委列，何啻三十余纸？
束广从略，亦不出下两行之文。
要下，撮示有三。
情非情者，此二总摄十界依正。
二、空下五句，别举二宝。
据情非情，摄境斯尽，为遮疑滥，故须别示。
上句，明化相法④也。
佛说四谛，即摄世及出世凡圣因果。
苦、集、道三名有谛，灭即空谛，亦名真俗二谛。
次句，理即理体法⑤也，异上空谛，是教摄故⑥。
佛下三句，即住持二宝⑦。
问：此并非情，何须重举？
答：恐谓圣境非戒缘故。
问：化理二法，云何发戒？
答：疏云俱有损坏、毁谤义故，如提婆破法之类⑧。
问：化相不明佛，住持不言僧者？
答：并情收故。
理中佛、僧，俱无别体⑨，所以可知。
三、地、水下二句，别举六大。
上五非情，后一是情。
风、空及识境相难见，故复示之，如盗戒说。
又复须知，随戒多别，如淫杀等，单情境也。
如掘坏，唯非情也。
如盗妄等，则兼二种。
谓盗分四主，物兼六大，妄对所诳，复规利养。
法下，总结。
言法界者，若就教限，则局三千大千，今从圆意，须论十方法界。
无作之体，称境而发，等法界量，故云并是戒体。
①空有二谛，通释：初句，化相法；次一句，理体法；次二句，住持法。
问：三法如何分之？
答：化相法是可闻境，金口所演，声尘也。
理体法是可念境，诸佛所证之妙理也，属法尘。
住持法可见境，灭后所结集之经卷也，是色尘摄。
三异显然矣。
又复应知，众生心性，本来具足清净妙理，是名一体之法；圣者证之，为理体法；对机演之，名化相法；诸圣弟子集之为经，名住持之法。
虽本是一，随时更名。
②佛说圣教，文中且就小宗，故不论一体三宝，以小则不知也。
若其大乘，亦以一体为戒境，谤自身心性，亦谤法摄故。
③法界，妙乐大师云：所诠无外，故云法界。
清凉云：界是分义，一一差别，有分齐故也。
④化相法，戒疏二·七明四种三宝云：二、化相者，如释迦道王三千为佛宝，演布谛教为法宝，拘邻等五为僧宝。
记云：谛教即四谛。
法门虽多，统摄凡圣因果，大小教门，广略异宜，无出此四。
⑤理体法，戒疏二·七：一、理体者，如五分法身为佛宝，灭理无为是法宝，声闻学、无学功德是僧宝。
⑥异上空谛，是教摄故，意云理体法是约所证，上空谛属能诠教，故云异也。
是教摄故者，转释空谛也，谓空谛是教诠所摄故。
⑦住持二宝，戒疏二·八：三、住持者，形像塔庙为佛宝，纸素所传为法宝，戒法仪相为僧宝。
⑧如提婆破法之类，如提婆说言五法是正，佛八正道是非，即损坏佛化仪，亦毁谤佛所证理谛故。
⑨理中佛、僧，俱无别体，行宗二·八：然此理宝，亦即同体，但望佛、僧证理边为别。
故多论云：佛亦是法，法亦是佛，僧亦是法。
止是一法，相有差别，故分三宝。
通释云：四种中，一体、理体，是同体也，凡、圣分之；化相、住持是别相也，在、灭分之。
行宗二·一三：理体、一体，二皆常住，则通三世；化相现在；住持灭后。
又云：一体在迷理宝约证。
⑩古记，简正：并是戒体者，据理合云戒境。
今云体者，由从此境发得戒故，名境为体，亦是因中谈果也。
会正：戒体者，指能领心相为体也。
故善生云：众生无边故，戒亦无边。
萨婆多①云：非众生上，亦得无量戒。
如十方大地，下至空界，若伤如尘，并得其罪。
今翻为戒善，故遍陆地。
即善生言：大地无边，戒亦无边，草木无量，海水无边，虚空无际，戒亦同等。
引证中。
初、证有情。
萨下，二、证非情。
非情境广，且举地尘示其多相。
即下，复引四物转证。
善生五种，前后离明。
若复细论饮食衣服、房舍卧具，常住、现前四种僧物，行住坐卧俯仰威仪，大小便利，一切作务，无非制法。
所谓②森然万境，何事非持？
若不尔者，岂名具足？
若不先发，行自何生？
故知受前，预须委学。
沙弥建位，正存于此。
今时昧教，谁复知之！
①萨婆多，卷一：如不掘地戒，一微尘上得一戒色，亦如是。
三千世界，下至金刚地际，一一微尘上得一戒色，亦复如是。
二百五十中，若众生、非众生类上得戒多少，以义而推，可以类解。
得戒时，一时一一戒上，得无量戒。
②所谓，诸杂要行篇记云：初句示境广，不出情与非情也。
森然，谓如草木之多。
次句明制遍。
毗尼事法依境而制，随于一境复有多事，一切境事不出善恶，对此善恶以分二持，是则无有一事而非持奉之处。
萨婆多云：新受戒人，与佛戒齐德也。
以此而推，出家僧尼，真是功德善法之聚，位尊人天，良由于此。
不论受而具持，功德难数；若毁破者，犹利无边。
故十轮云：破戒比丘，虽是死人，是戒余力，犹能示于人天道行，犹如牛黄①、麝香、烧香等喻。
佛因说偈②：瞻卜花虽萎，胜于一切花。
破戒诸比丘，犹胜诸外道。
显德中，初科。
初引示。
凡戒因行，佛戒果德，凡圣优劣，实非相拟；一往且望清净义同，故云齐德。
以下，就人显胜。
善法聚者，揽无边戒法，归无尽识藏，成善种子，作圣道基。
翻无始恶缘，俱为戒善；变有漏苦报，即成法身。
我等云何不自珍敬！
佛恩深重，粉骨难酬。
苦海导师，朽宅慈父。
愿从今日，尽于未来，竭力亡身，常赞三宝，广度群品，少答圣慈。
不下，举毁破校量，初正明。
故下，引证。
经据犯重，故曰死人，如僧网具引。
四喻中，略眼药喻③，故云等也。
偈中，上半举喻，下半合法。
瞻卜，此云黄花，花小而香，西土所贵，故多举之。
有毁戒者，见此言相，似顺愚情，妄自矜夸，谓犯犹胜。
此乃一途引接，随时之义。
圣制令受，意在成持，即下文云宁起行用，不须愿求，又云若毁佛戒，不如不受。
教旨甚明，慎勿错会。
①牛黄，僧网篇记七·七：经云：是牛虽死，人故取之；亦如麝香，死后有用。
又云：譬如烧香，香体虽坏，熏他令香。
②佛因说偈，本文云：瞻卜迦华虽萎悴，而尚胜彼诸余花；破戒恶行诸比丘，犹胜一切外道众。
③眼药喻，僧网篇记引经云：譬如估客，入于大海，断无量众生命，挑其两眼，和合成药。
若盲冥无目，乃至胞胎生盲者，以此药涂，其眼明净。
喻彼人虽死，其药有功。
是故行者，破戒之人，功德无量，远有出期。
不受戒者，随流苦海，永无解脱。
智论①说言：宁受戒而破，初入地狱，后得解脱；不受戒者，轮转三界。
涅槃②亦云：虽复得受梵天之身，乃至非想，命终还入三恶道中。
良由无戒，故致往返。
劝受中。
初蹑前叙劝，即以破戒、无戒比校损益。
智下，引证。
前引释论双证损益，即莲花色尼劝化妇女出家之语，如中卷引。
后引大经，但证其损。
文明极有，胜报尚尔，余凡可知。
往谓升天，返即入恶。
①智论，济缘一一·六：智论，彼引莲花色比丘尼本生经云：佛在世时，此尼得罗汉果，后化诸妇人出家，女云：我等持戒为难，恐破戒堕狱。
尼云：堕者从堕，久有出期。
我昔曾为戏女，因著袈裟，至迦叶佛时，乃得出家。
由破戒故堕狱，今值释迦佛，却得出家解脱。
②涅槃，北本二三：一切凡夫虽善护身，犹故生于三种恶觉，以是因缘虽断烦恼，得生非想非非想处，犹故还堕三恶道中。
如是随机广略，令其悟解。
若不知者，心则浮昧，受戒不得，徒苦自他。
萨婆多云若淳重心，则发无教，轻则不发，岂可虚滥？
理当殷重。
结劝中。
随机者，须观利钝所宜广略。
大论示导，取解为期。
浮谓不重，昧即不明。
萨下，引示得否，由心重轻，诫令策进，必使开解。
次令发戒。
心量中。
如诸律论，多言上品。
前引多论，但云增上。
彼论①又于五、十、具中，各分上中下心，则为九品。
然是通论心之浓薄，亦不明示三品之相。
此中欲令受者知心限量，故约文义，次第明之。
独此精详，余皆不述。
①彼论，又五戒中有三品：若微品心受戒，得微品戒；若中品心受戒，得中品戒；若上品心受戒，得上品戒。
十戒、具足戒，亦各有三品，如五戒说。
应语言：当发上品心，得上品戒。
若下品心者，乃至罗汉，戒是下品。
劝发中。
唯言上品，故知中下，非是正意，为显上品，令知优劣。
若下，毗昙①所明：有一罗汉，戒是下品；年少比丘，却得上品；皆由最初发心有异。
乃至者，始从凡夫，终至无学，历诸阶位，更不增长。
或云受体是定，随行有增；或约②作戒永定，无作通增③。
并具如后。
①毗昙，杂心三：或有年少比丘得增上律仪；虽复阿罗汉，犹成就下心戒。
随戒篇记一五·二二：婆沙中，年少苾刍得上品戒，以能起上品心受故；罗汉苾刍得下品戒，以先发下品心受，后不增胜故。
②或约，钞又云：亦可作戒在一念，随心一品定；无作，非心，尽形故，随行有增微。
意云：作戒短促，故体一品；无作时长，故体增微，随持心勤惰，体肥羸故。
③无作通增，通释：上二释约受、随相对，及作、无作相对。
今伸一解云：随随行持破，受体有肥羸；虽有肥羸，不妨一品。
喻如短小虽肥，不及中人；长人虽瘦，未名侏儒。
毗跋律曰：发心我今求道，当救一切众生，众生皆惜寿命。
以此事受，是下品软心，虽得佛戒，犹非上胜。
下品中。
毗跋律，藏录不出。
言求道者，所期果也。
救众生者，所修行也。
然虽救生，行有深浅：一、不害彼命，二、以法开导，三、令得究竟度。
前不得后，后必兼前。
约义推之，初但护命，不令得脱，即二乘心。
前云求道，正据小果。
中品所修，以法开解，自他两利，度非究竟，即小菩萨。
虽期佛果，行处中间，望前虽胜，比后犹劣。
上品引导，令至涅槃，同归佛道，即大菩萨行。
准沙弥篇三位配之，恰然符合。
学者至此，宜须明辨三心所期行果分齐。
旧记解释，但述名言，执卷讨寻，殊无缁素。
故当剖析，不可笼通①。
①笼通，济缘：笼通，俗语，无简别故。
余二就义明之。
云何中品？
若言：我今正心向道，解众生疑。
我为一切作津梁，亦能自利，复利他人，受持正戒。
中品中。
初明期果，须约佛乘。
解下，期行，明兼两利。
津梁是喻，众生堕疑，故受生死，能为开解，令彼得度。
生死如津，我身如梁，法喻可见。
云何上品？
若言：我今发心受戒，为成三聚戒故，趣三解脱门，正求泥洹果；又以此法引导众生，令至涅槃，令法久住。
上品中。
初明自利行，又下明利他行，令法下明护法行。
初中。
发心受者，即今正受比丘戒也。
为成下，明远期也。
上二句大乘三学，即因行也；下句求大涅槃①，即圆果也。
三聚戒者，出璎珞经。
聚即总摄为义。
小乘七聚，从教以论。
菩萨三聚，摄行斯尽。
一、摄律仪②戒，二、摄善法戒，三、摄众生戒一切含识③，究竟度故，即四摄行，谓布施、爱语、利行、同事，亦名饶益有情戒。
此三须配④三脱、四弘、三身、三德。
如别所明。
三解脱⑤者，虽是观慧，非定不发，即定、慧二学。
绝缚证真，由此得入，故号三解脱门。
然名通小教，今对三聚，须局大乘。
一、空解脱门，二、无相解脱门，三、无作解脱门。
忏篇三观别配三位，此明大行，须约圆修⑨。
泥洹果者，名亦通小，取大可知。
问：今此所受⑩，为即三聚，为非三聚？
若云即者⑪，后须更受菩萨戒不？
又复大小混乱⑫，如何分别？
若云非者⑬，戒从心发，既发此心，那非此戒？
大见错解，故特提示，使自求之。
次明利他。
此法即上因行，涅槃即上果德。
三、护法中。
自利利人，传传相续，佛种不断，故得久住。
深虑词繁，略示梗概⑭。
所谓书不尽言，言不尽意。
自非经远优柔积习，浅识粗心，何由可解？
余广如疏。
①大涅槃，三德不纵横，如伊三点，如天三目，故曰大涅槃，是即圆果也。
②律仪，通禁制名律，造作有相名仪。
四摄行，法界次第下。
③含识，应法记：识蕴色中，谓之含识。
④此三须配，济缘一六·一七：一者，断恶誓，受摄律仪戒，修离染行，趣无作解脱门，复本清净，证法身佛，名为断德。
二者，立修善誓，受摄善法戒，修方便行，趣空解脱门，复本自在，证报身佛，名为智德。
三者，立度众生誓，受摄众生戒，修慈悲行，趣无相解脱门，复本平等，证应身佛，名为恩德。
然此三誓、三戒、三行、三脱、三佛、三德，随举一誓，三誓具足，乃至三身、三德，一一皆尔，言有前后，理无各别。
如是心受，即发圆体；如是心持，即成圆行。
华严云：戒为无上菩提本。
涅槃云欲见佛性，证大涅槃，当须持戒等。
皆此意也。
今记三脱、三身、三德，如上。
四弘者：众生誓度，摄众生戒；烦恼誓断，律仪戒；法门誓学，菩提誓证，摄善戒。
又出受戒方便，芝苑遗编中卷三。
⑤解脱，据法界次第，此三通名解脱者，能通行者，得入涅槃，故名三解脱门。
观一切法皆从因缘和合而生，自性本空，无有我所，如是通达者，名空解脱门。
既知一切法空故，观男女一异等相，实不可得，如是通达，名无相解脱门。
既知一切法无相，则于三界无所愿求；若无愿求，则不造作生死之业，故无恶报。
是名无作解脱门。
⑥性空，忏篇二八·七：一者，诸法性空无我为小乘。
记云：言性空者，小机智劣，不能即法见空，必待推析，穷法体性，然后方空。
⑦相空，又云：二者，诸法本相是空属小菩萨。
通释：达相即空也。
⑧唯识，又云：三者，诸法外尘本无，实唯有识。
是大菩萨佛果证行。
通释：达境即心也。
⑨须约圆修，简次第修也，谓于一心圆修三脱也，谓达诸法本实唯识，故外尘皆无，即是空解脱；诸相空故，即是无相解脱；空无相故，离为作相，无所愿求，即是无作无愿解脱。
问：既云三聚圆发，至未来际否？
答：济缘云：运运不息，生生常住。
即知非尽形舍。
⑩今此所受，通释准遗编释答云：体同缘异。
云何体同？
俱大戒故。
云何缘异？
受缘异故。
⑪若云即者，意云：若云白四得戒即三聚者，后须更受菩萨三聚戒否耶？
通释答曰：既云体同，何须更受？
或纵受无妨，彼小乘成实尚许重发，况圆宗乎？
⑫又复大小混乱，意云：若云不须更受大戒，白四即大戒者，持犯立忏，诸余行相，大小混乱，约孰判乎也？
答云：据遗编：体虽约圆，行必依受。
受既据四分，故随行还从四分。
⑬若云非者，通释：若云即者，可也，如上；若非者，不可也，如记所责。
⑭梗概，十门记云：梗概者，犹粗略也。
文选·吴都赋，吕向注：梗概，大纲也。
如此发心，尚是邪想①，况不发②者，定无尊尚。
智论云：凡夫始学，邪心中语。
那含果人，慢心中语。
罗汉果者，名字语也。
如此自知心之分齐，得佛净戒亦有分齐。
故文云佛子亦如是，勤求禁戒本等。
结劝中二。
初举况以劝。
言邪想者，凡夫结惑全在，未见正理，随所动作，皆是邪倒，乱心事善，容有退没。
所以然者？
如多论③中，凡夫感戒，具有四过：一、欣下④有羸，二、容退道法，三、容变二形，四、邪见断善。
内凡已去⑤，分见真理，方无此患。
初心薄地，非邪而何？
尊尚谓心不崇重。
智论下，引证。
彼明世界语言有三：一、邪，二、慢，三、名字。
是中二种不净，一种净。
凡人具三；见道学人有二，无邪语；圣人唯一，无邪、慢。
如下，二、约自知以劝。
良以无作，假作而生，既非心、色，无由表示，必约能领，显戒优劣。
前明上品，所期远大，所纳之体，定知增上，故云有分齐也。
故下，引劝，即律序偈。
疏云相召为佛子⑥，即是此文。
勤求者，谓能受心。
禁戒本者，即所纳体。
然与彼文语有少异，偈云：如人欲度河，用手及浮囊；虽深无没忧，便能到彼岸。
如是诸佛子，修行禁戒本；终不回邪流，没溺生死海。
①尚是邪想，通释：圆觉经云：始知众生，本来成佛，生死涅槃，犹如昨梦。
又大日经疏云：谓觉自心，从本已来不生，即是成佛，而实无觉无成也。
今问：汝发求菩提心，不审能求心与所求菩提为是同，为不同？
若云不同者，所求菩提何所在耶？
为在欲界，为在色界，乃至他方界？
若云同者，汝心从来是菩提，今欲更求，岂非邪想耶？
若不达此，滥发心者，名邪倒。
若依之废发心，亦名暗证者，永失真证，所谓定无尊胜也。
是且约圆顿述。
然钞大意，如记释之。
②况不发，业疏一六·二：若不为出，空奉外仪。
或以污心，为名为利，谄诳无惭，诈现持戒。
心为业本，终坠生死。
不如不受，无持犯也。
百论中：罪福俱舍。
为天持戒名不净也。
持世、佛藏云：若不为除我倒而持戒者，名破戒人。
③多论，第二云：七种戒，几戒羸，几戒不羸？
答曰：一戒羸，六戒不羸。
一戒舍，六戒不舍。
一根变，六根不变。
一断善根，六不断善根。
一戒者，所谓白四羯磨戒也。
众生福德浅薄，感得此戒，致不能牢固，有诸灾害也。
七种戒者，见谛，善来，三语，三归，自誓，八法，白四。
④一、欣下等，济览准四舍配之。
第一是作法舍，虽舍有顿渐，莫不并欣下而作故。
第二是犯重舍，母论云，犯重者，此一身不得起生离死。
然则犯重者，于圣道退。
第三，二形生舍，第四，断善根舍，文义明也。
⑤内凡已去，俱舍颂云：暖必至涅槃，顶终不断善，忍不堕恶趣，第一入离生。
准论二三·八：于下忍，得恶趣不生；二形等不生，至上忍方得。
⑥为佛子，济缘一六·二五：梵网大戒，乃称佛子，小乘戒本，但名比丘，而律序云如是诸佛子佛子亦如是等，此即部主令归佛乘。
问：此教宗是何乘，而发大乘志耶？
答：此四分宗，义当大乘。
戒本文云若有为自身，欲求于佛道，当尊重正戒及回施众生，共成佛道。
律中多有诚例。
光师亦判入大乘律限。
释疑中。
前明上品，越教乖宗，故须问释。
答中，初二句标示。
言义当者，则显教宗本非是大，有义相当，即如下引。
疏云分通，意亦同此。
戒下，委释，初引义例。
律下，指广。
疏中总列五义云：相召为佛子，施生成佛道①，沓婆厌无学②，舍财用非重③，尘境非根了④，此皆诚例也。
光师下，攀古例。
然彼所判，太成通漫，文虽引据，意不全取。
四分是大，将何为小？
即应梵网体行全同，菩萨、声闻二戒无别，定知不尔。
是以祖师所立，语意从容⑤，义当分通，深符教旨。
待至中卷，更为详明。
问：上品心者，为全是大，为分通耶？
答：扶成本宗⑥，分通义耳。
问：分通之义，出自何人？
答：如来立教，被此机缘。
部主深知，还符佛意，别立成宗。
是以前后律序，法正所安，多伸此意，岂不明乎！
①施生成佛道，济缘又云：即是戒本回向之词，文云：施一切众生，皆共成佛道。
一切成佛之言，乃华严、法华圆顿了义，可验部主知余二乘非归向处。
②沓婆厌无学，济缘一六·二四：僧残无根谤戒，彼云沓婆摩罗子得阿罗汉，在静处思惟，心自念言：此身不坚固，我今当以何方便，求牢固坚法？
我今宜可以力供养，分僧卧具，差次受请饭食。
白佛，因令白二差为知事等。
部主引此，由知小道非究竟故。
③舍财用非重，济缘一六·二五：谓舍堕求悔，先须舍财。
舍已，僧用不还，止犯吉罗，而不成盗。
知心虚通者，钞云四分一律，宗是大乘，虚通无系。
故发言诚，事无滞结。
若依他部，一舍已后，无反还求，任僧处断是也。
④尘境非根了，济缘又云：如小妄戒释见闻触知，云见者，眼识能见，耳识能闻，鼻舌身识能触，意识能知。
识即是心，不同有部但云眼见等。
⑤从容，周书：从容以求和。
汇云：从容，舒缓貌。
谓钞语意不的决也。
遗编一·二三：今钞正依成实，旁用多宗，终归圆教，盖取涅槃显性谈常，重扶之意。
如昔光师，直以四分判属大乘，大为浮漫，此全不晓大小分齐。
⑥答：扶成本宗，通释：至后业疏，方开三宗，彼中圆教宗，全是大乘。
今钞正宗四分，故但扶成分通义耳。
问：大乘与分通为同为异？
答：若依四分全部，正是小乘摄；若论分通之处，与大无殊。
人闻分通，执四分一律全部是大，谬之甚矣。
如是发戒缘境及心有增上，此之二途，必受前时，智者提授，使心心相续，见境明净，不得临时方言发心。
若约至临时师授，法相尚自虚浮，岂能令受者得上品耶？
或全不发。
岂非大事！
结告中。
牒上二科，诫令早示。
使下二句，即上心境。
心须念念无间，境必法法无昧。
毫差即失，可不慎乎！
今时昧教，事同儿戏，乍登坛上，心志惊惶。
况师授昏冥，但知学语，自无所晓，将何示人？
岂非①宿业所追，致使此生虚丧？
深须责己，期遂将来。
虚浮者，以临事仓卒，多容舛谬故。
①岂非，济览：令人虚受，后生还尔。
然则今之能受，遇其非法者，得非宿业之使然乎！
既因过感现，现何不引来？
有志者不己责耶？
第四，律云：当立受戒人①，置眼见耳不闻处。
若受戒人离见闻处，若在界外等，皆不名受具。
恐听羯磨，故著离闻处；犹恐非法，令僧眼见。
五分中，以起过故②，听安戒坛外眼见处等。
第四缘，文据中，初科。
初引律文，上示如非。
界外不名受者，疏云③：此通白四之时。
今约事缘，界外无失。
恐下，显意。
上二句释不闻处。
犹下，释见处。
复引五分转释非法。
言起过者，彼因比丘借他衣钵，受已送还，诸比丘令共乞食去，彼言自无衣钵，佛不制④我莫借故，比丘白佛，因制。
①立受戒人，疏一三·一八：文言立者：行、住两仪，心躁乱故；坐是安静，未足称恭；故立望僧，意取翘注。
及教师问，又无坐文，行事之家召令对坐。
既是别告，理亦应通。
然目对僧，辄而自坐，有所轻也。
至时筹量，去取恭慢也。
记云：既下，次决可否，上二句是纵然下即夺。
目对僧者，即坛上十师。
坐有所轻，意令跪也。
令筹量者，谓观机恭慢，去慢取恭，不局坐跪也。
②五分中以起过故，疏一三·一七：五分中，由为不如法人受故，因制戒坛外，十众在坛上，界外问之。
记云：彼因界外借衣钵故；由本在余处起过，故制坛外；十众坛上，对僧前也；界外问者，即坛外也。
③疏云，一三·一八记云：白四时，谓正受时，不得界外，非谓问难时。
④佛不制，五分：诸比丘云：佛不制无衣钵，不得受具足戒耶？
彼云：佛制。
我借他衣钵受。
诸比丘不知如何，以是白佛。
佛以是事集诸比丘僧，告诸比丘：听将欲受戒者著戒坛外，眼见耳不闻语处。
四分文云界外问遮难等。
今时受者，多在界内，理亦无伤，顺上律文。
僧祇云教授师应将不近不远处等。
次科，初示处。
今下，指时事。
坛经云戒场内东阶设席，拟问遮难是也。
以见前云若在界外，不名受具，故云顺上文也。
僧祇不言内外，故知两通。
不近不远，望僧坐处为言。
若多人共受者，应两处安置：一、多人行立，令望见僧，起敬重意；二、将问难者离僧及离沙弥行处，于中问缘。
必在同处亦得，恐后问如前，心不尊重。
应各令反披七条及衣钵，在彼而立。
仪式中。
反披衣者，示缦相故。
及下，合有捉字。
五、单白差威仪师。
四分云：由界外脱衣看，致令受者惭耻，稽留①受戒事。
佛言：不得露形看，当差人问难事。
五中。
引缘，可解。
①稽留，济缘一三·一九：律明受者惭愧返道。
通释：本律返道事不见。
五分：令和尚语羯磨师：长老今作羯磨。
复语威仪师：长老今受羯磨。
四分云：彼戒师当问：谁能为某甲作教授师？
答言：我某甲能。
作法中，初文为二。
初出他部和尚白告，或是彰异，或令旁取。
下引本部，正明今用。
应索欲问和，答言差教授师单白羯磨。
如此四答，止得各作一法。
若总答云受戒羯磨，已后更不须和。
乃至多人例通问答。
不得过明相。
和僧中。
初正问答。
如下，明总别。
四答者，即别答也。
初答如上，二、召入，三、对问，四、正受。
总答中，前后四法，无非受戒，一言总收。
钞用总答，下无别问。
乃至等者，虽通多人①，可尽日夕。
然于行事或容停止，义非连续，相涉疑滥；必欲准行，且通一坐。
今诸州郡，年别开坛，多人并受，反用别答。
理虽无害，事成繁重。
余文可解。
①虽通多人，意云：总答虽通多人，须局日夕，不隔明相。
然于行事，或容有中间暂停止，非必连续。
若其中间，大众散集，问答通塞，相涉疑滥。
今欲准行，且通一坐。
若去更集，纵虽一日，亦更问答。
戒师应白言：大德僧听！
彼某甲从和尚某甲求受具足戒。
若僧时到，僧忍听。
某甲为教授师。
白如是。
应下座礼僧已，按常威仪至受者所。
六、明出众问缘①。
所以尔者。
恐在众惶怖，有无差互；屏处怖微，安审得实。
即须依律问之。
六、出问，所以中。
恐在众者，谓正问时。
安审者，或约能问委悉，或是所问详缓，言通两释。
①明出众问缘，问：今问遮难，何故云问缘？
答：此遮难即是前能受缘中是人道缘、诸根具足缘、身器清净缘及所对中资缘具足缘等故。
但遮难之中，有得不得，故前广分别，令其识相，使问难者据法明断，使问答相应，无有迷谬。
若问而不解，终为非问。
故中边不相解语，佛判不成。
广辨中，初叙由。
有得不得，如下自明。
令下，显意。
上三句令能问知法，得不无昧，故云明断。
使下，令能所俱解。
若下，示非。
即举中边不足为例。
若准律云：不问十三难者，则不得戒。
故前须明解，彼此无迷。
脱由不解不成，岂不误他大事？
应沙弥时，教令列名显数，识相诵之。
此非羯磨，不犯贼住。
预教中。
初引制。
故下，明须解。
应下，明先教。
此下，遮疑。
据论贼住，同法方成，必读羯磨，理应非障。
此由古执问难不取相解，犹恐妄计同于羯磨不可预读，故一往遮之。
下文正明贼住，即引四分，一二三人及众僧所共作方成。
或可因读，后闻易解，就深防为言。
若约律本，但问十三难事；及论作法，但问诸遮①。
今就义准，著问遮之前。
安布中。
律因脱衣惭耻，佛言自今已去，听问十三难，即列其相，故云但问等。
至教授出众，戒师对僧，两列问法，但问十六遮，故云及论等。
今此合之，难在遮前，故云义准等。
①问诸遮，律三五：教授出众问之，问云：汝字何等？
和上字谁？
年满二十不？
戒师对问，在同卷次页。
又问难之体，要唯相解。
今问汝不犯边罪不？
自非明律者，方识名知相。
自外经论杂学，必无晓了。
下一一具之。
不同旧人蒙笼诵习。
能问中。
体谓大体，即本意也。
一一具者，谓列名显相，简辨是非也。
不同等者，疏云有师解云：夫受戒法，作法令诵，但应依文十三使足，答道无者，便即得戒，何须解义？
，祖师①即引舍戒中边不解不足僧残粗语不解不犯相并难破。
此不委明，略斥之耳。
①祖师，彼云：余以事对：必不相解，受具即感，舍戒不解，反律可成；中边不解，通得足数；粗言不解，亦得正犯。
同不相会，如何释之？
迟疑无决。
济缘：律中舍戒，须彼此相解。
又中边不相解，互不足数。
又于女前说粗恶语，彼解方犯。
同是不相领会，彼既不成，此何感戒？
一、边罪①难者。
谓先受具戒，毁破重禁，舍戒还来，欲更受具。
此人罪重，名佛海边外之人，不堪重入净戒海也。
乃至准论，白衣五戒、八戒，沙弥十戒，破于重者，同名边罪。
初释边罪。
从喻为名，文中备释。
前依本律，且据具足。
下准多论，通前四②戒，皆号边罪。
然俗戒中，大小通制，准僧篇聚，定约大重。
所以具戒须云舍者，犯重不舍，自号二灭，欲明成障，故约舍来。
后三犯即障戒，不论舍与不舍。
①边罪，涅槃三八：大海有八不思议。
不宿死尸者，其一也。
今犯重者，如断头，名为死尸，岂可置之于清净佛海乎？
业疏一三·二三：边罪难者。
曾受佛戒，理宜谨奉；捉心不固，具缘犯重，为过不轻，业果生报；不思舍、悔，反戒更受，义无再摄。
分在众外，名之为边；一生永障，名之为难；难由边罪障戒而生，故曰边罪。
②通前四，济览：四字疑写误欤！
合作三也。
即五、八、十故。
下文云后三犯即障戒，知传讹矣。
二、犯比丘尼①。
四分等律并云污尼，不明净秽。
故世行事者云汝不犯清净尼不？
此依僧祇而问。
彼律云：若须、斯二果及凡夫持戒尼，被人污者，初人受乐，是坏尼净行；中、后人②犯，不名坏尼难。
若那含、罗汉，初、后人俱名难也。
故知唯是净境，方成难摄。
二、明污尼，定净秽中，初示通滥。
即律本云：汝不污比丘尼耶？
五、十皆尔，故云等律。
故下，二、明简净，前引时事，下文准用。
此下，出彼所据。
初果③三界思惑全在，二果欲界思惑未尽，故此二圣，犹受染乐。
凡夫总收内、外、薄地。
问：必不受乐，前境不坏，成障戒不？
答：污坏成难，从能得名，但取慢辱，不论前境。
上论受乐，为简初中后人成不成④耳。
三果欲界思尽，四果结使俱亡，此二必无染乐。
故知下，双决。
①犯比丘尼，僧祇：若阿罗汉尼、阿那含尼，若初中后一切皆名坏尼净行。
若斯陀含尼、须陀洹尼、凡夫持戒尼，若初受乐者，是名坏尼净行，中后不名坏。
②中、后人，第二、第三犯人也。
所以不名坏者，以前既体坏，非尼。
故每有污，必成慢辱论中后故。
业疏：由尊境清胜，慢污成业，不待前坏，即成戒难。
③初果，四教集解卷中，初果已断见惑，于思惑犹一分未断，故云全在。
二果，欲界九品思中断前六品尽，后三品犹在，故云未尽，更有上二界思耳。
④初中后人成不成，问：中后人何故不成难耶？
答：彼境既于初人受污染，即非净戒，犯秽境不成难故。
三四两果，不受污染，戒常清净，故随犯初中后人，皆成难也。
准之，凡夫及初二果人，禁心不受乐者，随后犯人，亦可成难，境尚净故。
十诵云：若摩触①、八尼污尼八事②，若一人以八事犯尼，令犯重者，俗人不成难也。
余犯中。
触、八二戒，尼通夷重，恐谓俱障，故引简之。
文中若摩触为一句。
下二句明八事，上句约八人共成，下句约一人独作。
准疏八尼合作八人，传写误也。
彼律③问云：颇④有污尼，未受戒者应受，已受不应灭摈耶？
佛言：有，若以身相触污尼是。
又问⑤：颇有污尼人得与受戒耶？
答：有，若八人以八事污尼，尼名污，八人不名污；又复一人以八事污尼，尼名污，是人不名污。
令下二句，总结二戒。
八事具如尼篇。
①摩触，谓能所俱有染心，触腋已下、腕以后身分也，不论境净秽。
②八事，一、捉手指乃至腕，二、捉衣，身上衣，三、俱入屏处，四、俱屏处立，五、俱屏处语，六、俱屏处行，此四离伴见闻屏处也，七、身相倚，八、共期，行淫处。
若具七事，七兰；不忏，具八，重夷。
若一事八犯，但八偷兰。
若一男犯八，若八男犯八，若一时犯八，若八年犯八，但八事俱，重，亦无次第。
③彼律，已下一段问答，检彼无文。
④颇，应法记：颇，有无未决之词。
⑤又问，本作颇有污比丘尼人，诸比丘与受戒，是人得出家受耶？
善见云：若坏尼下二众，不障出家。
若坏大尼，三处行淫，皆名难也。
若以白衣俗服，强与尼著而行淫者，成难。
若尼自乐①著白衣服就上淫者，不障出家。
杂相中，论文三段。
初简下众。
若下，明通三道。
据本成淫，不劳此示，为遮疑滥，谓余非障故。
若下，辨形服。
①若尼自乐，济缘一四·一三：尼自乐著而不障者，亦据不知为言。
必以义求，若知受具戒，缘事著于俗服，亦应成难。
但坏净境，不论知净不净。
广有废立，如疏、义钞。
义决中。
初正决。
上言自著不障，不约知与不知，故须两判。
但下，遮滥。
恐谓前境净秽，亦同形服约知不知，故特简之。
下文指广，义钞第一，业疏第三。
疏云：有师言：但是具戒，何论净秽？
陵辱慢重，故障出家。
乃至祖师云宜用僧祇，明判净秽是也。
问：何不言坏比丘耶？
答：亦成难也。
尼受戒中，反问便是，由事希。
故善生经受五戒者，问遮难云：汝不犯比丘、比丘尼不？
故知同是难摄。
坏比丘中。
答文，初句判定。
尼下，例决。
彼问云：汝不犯净行比丘耶？
言事希者，出僧中略意。
故下，引文决。
彼具问云：汝不盗现前僧物不？
于六亲所、比丘比丘尼所，行不净行不？
父母师长有病弃去不？
不杀发菩提心众生不？
皆谓俗人时犯。
若受戒已犯者，止名边罪所收。
总示中。
俗人须约未受五、八者。
三、贼心受戒者。
三、明贼心。
法财非分，诈窃归己，故以为名。
律中：为利养故，辄自出家。
若未出家者，未受，不应受；已受，得戒。
曾经说戒、羯磨，已受者，灭摈。
引示中。
初引本缘。
律因波罗奈国谷贵，有一年少外道，见佛及僧多得供养，即自剃发，著衣持钵，入众中食。
诸比丘①穷问，彼乃自言，佛因制断。
若下，判成不，初明偷形。
未出家者，谓十戒也。
未受者，即具戒也。
不应受者，约前知也。
已受得者，据后知也。
律具云②：若至一比丘，乃至僧所，不共羯磨、说戒，若未出家受具戒，不得与出家受具戒；若已与出家受具戒，听即名出家受具戒。
文剩者字，去之即义显。
曾下，明偷法。
正是难位，故令灭摈。
前但同遮，纵僧预知，违制，得戒。
①诸比丘，彼云：后供养断，诸比丘语言：汝往入村乞食。
问云：众僧无食耶？
答云：无。
彼云：我当云何？
比丘报云：汝当乞食。
彼言：若乞食，此亦乞，彼亦乞，我当彼间乞食。
其人即休道。
②律具云，三四，具有六句，初四句不共羯磨、说戒，故通得，第五共羯磨而不共说戒，第六二俱共，故后二句不得戒。
初句但至一比丘所，二句至一比丘、二比丘所，三句至一比丘乃至三比丘所，四句至一比丘乃至众僧处，记所引是也。
上三句结文如今记文，第五句云至一比丘乃至众僧所，羯磨，不共说戒，乃至若已与出家受具足戒者，应灭摈。
第六句同此，俱共羯磨、说戒为异。
四分①云：若至一人、二人、三人、众僧所，共羯磨、说戒，皆灭摈。
义详②：共一人作对首众法，皆成障戒，如说戒、自恣等法；必听众法心念，亦成难摄；若对他三人已下对首法，四人已上余和合法，不秉羯磨，皆不成难。
决通中。
前引律文，下示义决。
上文但云一二三人，不明众、但，须以义定。
余和合者，如说、恣告众，和僧立制等。
①四分，次上记引一联文也。
正出三四。
②义详，业疏一四·一七：若于一比丘及僧所，作众法者，成难。
若作余但对首、但心念等法者，非难。
由说、恣等体通僧、别，摄僧要务勿过于此，故虽一人心念说恣，即是众法，闻者成难。
记云：若下，即偷法。
初正明众法，语通对、念羯磨。
若作下，简别法皆非。
由下，释所以。
说、恣通僧、别，该三法故。
善见①云：三种偷形：一者，无师自出家，不依大僧腊次，不受他礼，不入僧法事，一切利养不受；二、偷和合者，有师出家，受十戒，往他方，或言十夏，次第受礼，入僧布萨一切羯磨，受信施物；三、二俱偷②者，可知。
若偷形者，不经法事，不受礼施，为饥饿故，若欲出家受戒者，得。
五百问云：沙弥诈称大道人，受比丘一礼拜，是名贼住难。
他部中。
善见，三种并号偷形，若据第二，正是盗法。
所以疏中但言三种，或可④称夏受礼，滥大僧形，故通标耳。
初、明偷形。
言利养者，须约二种现前僧物。
饮食供设，是彼所希，义无不受，所以下云为饥饿故是也。
二、偷和合者，律唯约法，论通四种，加腊、礼、利，并成障戒。
故疏：问⑤云：偷和合者，应在羯磨，何以文中具列夏等？
答：夏次、礼仪及信施等，并是僧家六和表相。
由有戒故，便有夏次等，以盗戒相，令他信之故也。
若偷下，判断得不。
同前四分。
引五百问，别证受礼。
①善见，一七，有三种偷：一者，偷形；二者，偷和合；三者，亦偷形亦偷和合等。
②三、二俱偷，彼具云：云何亦偷形亦偷和合？
无师自出家，依次第受腊，入一切羯磨，受人信施礼拜，是名偷形亦偷和合。
偷形者，不经法事，不受信施，不受礼拜，若欲更出家受具足戒，得。
若有避难出家，饥俭出家，不入一切法事，过难过饥俭已，若欲出家受具足戒，得。
③下二不合，济缘一四·一五：初、偷形者，腊次、受礼、作法、受利，四并不偷，故判得戒。
二、偷和合，具列四法，随一成障。
三、俱偷者，兼前二种。
④或可，第二释，谓偷形一，通三种也。
问：若尔，第二第三，如何分之？
答：于偷形有通别之异。
通谓分滥，第二是也；别谓全滥，初及三是也。
标数约通，列释从别，故不相违。
然写误释尤善。
问：沙弥滥大僧形，称夏、受礼全是偷形，何云分滥？
答：偷形者，本约无师出家者，故第二本非偷形；但非其位，滥预上位，是一分有偷形义耳。
⑤疏问，记一四·一六：问答中，初约义答。
夏礼是戒和，信施即利和，见在其中矣。
既不具体，辄便预之，即盗戒相也。
四分中，但言贼住难者，谓共羯磨、说戒，不说听闻、不闻及愚痴因缘等。
依如僧祇：若沙弥作是念说戒时论说何等，即盗①听之，若聪明，记得初中后语者，不得与受戒；若暗钝，或缘余念，不记初中后者，得受具。
若凡人自出家著袈裟，未经布萨等者，得受；反之不得。
料简中，初科为二。
前示本律言通。
依下，次引僧祇决正，初明偷法。
彼云沙弥潜身床下，盗听初中后语者，即摄羯磨言相始终，俱记成障，不具不成。
文虽约记，义须明解。
古记②云作白为初，五篇为中，略教为后，此释甚谬。
说戒可尔，若单作羯磨，约何分耶？
若凡下，明偷形。
反之谓经布萨也。
问：不闻羯磨，但听戒相，为成障否？
答：此有二别。
若身在众，妄同僧列，但听即成，不必羯磨③；若论潜听，必约羯磨，若但闻戒，义应非障。
即前文云不秉羯磨，皆不成难。
又如疏云：偷和合者，应在羯磨。
若尔，何以僧祇云说戒时论何事耶？
答：以说戒时，必作羯磨故。
若尔，何以说戒遣未具者？
答：恐生轻易，不论障戒。
如戒疏④云：下众无知，多生慢习。
制令耳目不属，则重法尊人，生其钦仰。
准知简出，意令尊重。
且如大尼亦遣，岂虑障戒耶！
问：私习秉唱，未具忽闻，及未受前曾披经律，因读羯磨，了知言义，成障戒不？
答：准前后文，并论僧中正作，诈窃成障，安有读文而成障戒？
如前善见偷僧和合，屏唱私读，僧和安在？
以义斟酌⑤，定非成障。
前云：此非羯磨，不犯贼住。
意如上解，不可专执。
古记并云成难。
古来高僧，多有在俗，先披大藏，今时信士，多亦如之。
若皆障戒，无乃太急，学者详之。
①即盗，本作即先入上座床下盗听。
若沙弥聪明，觉知②古记，简正：初中后语者，单白为初，广序及五篇戒文为中，七佛略教为后。
随此三处，记得章句便是难也。
义苑、增晖亦尔。
③不必羯磨，通释：若约本律三四，似局羯磨，彼明至一人，乃至众僧之所，不共羯磨、说戒，得名受具足戒；若共羯磨不共说戒，或俱共羯磨说戒，应灭摈云云。
彼无共说戒不共羯磨句，但正意约共羯磨明灭摈，不论说戒必共。
④如戒疏，记云：下下，释制意。
慢业本有，转令增长，故云慢习。
⑤斟酌，补注云：斟，取也，计也。
字书云：取善而行曰酌，又参酌审择量度也。
摩得伽①云：不自知满二十而受具，后知不满者，若经僧布萨羯磨，是名贼住。
四分②疑恼戒云：若年不满，作法不成受者，有人知者，语令识之，后更受戒。
年不满中。
伽论，经布萨者，谓知而故为，然亦须准闻解以判。
次四分中。
以年不满及法不成疑恼他人，即制提罪。
今引不犯开语中文。
受者二字，缀上读之。
文举二事，不满可解。
言作法者，谓作白羯磨不成，非法别众也。
有知等者，谓知实不满及非法，恐后疑悔，受利养礼敬，语彼令知，还本处受戒。
故引此反明本受不得，辄受礼利，则为贼住，同伽论也。
①摩得伽，卷三：云何？
不自知未满二十，后知不满二十，经僧布萨、羯磨，是名贼住。
②四分，一七：若年不满二十，界内别众，恐后有疑悔，无故受他利养，受大比丘礼敬，令彼知，还本处更受戒，故便语言汝年不满界内别众，其事实尔。
十诵云：比丘尼如法舍戒，若更受者，不得。
即名贼住难。
尼舍戒来，不偷形法，据非贼住。
但由佛制尼无再受，故违舍之，望前在道①，即同盗法，故名贼住。
与前虽异，约过显同。
①前在道，谓于比丘许再受，尼不许，而作下二众，今知而故舍，其志操可知。
如是者而前趣在道，共羯磨、说戒，可谓盗法乎。
依此释意，若比丘尼违佛教制，怀舍戒心，乃至一念之际，其时名贼住。
通释：或可但是类摄而已，谓虽非实贼住，不得再受，同贼住者，故类摄此难之中也。
四、破内外道者。
四、破内外者。
律因裸形外道与舍利弗论义，便谓沙门释子智慧聪明，后见跋难陀，即从出家。
问跋难陀义而不能答，彼即休道。
比丘白佛，佛言：自今已去，听与外道四月共住，白二羯磨。
先与剃发受十戒，后作羯磨。
后又有一外道才四月试，即得正信，佛令便与受具。
前裸形闻已，复来出家，佛言：此坏内外道者，于我法中，无所长益。
从此制断。
所言破者，邪正两见俱坏故。
疏云正取破内，兼实破外是也。
谓本是外道，来投佛法，受具已竟，反还本道，今复重来。
彼此通坏，志性无定。
示名相中。
初投、重来，两番破外。
受竟反还，即是破内。
又须定约具戒为言，若受十戒，破不成难。
彼下，出障所以。
律中：令度出家，对僧与沙弥戒，四月试之，使志性和柔，深信明著，方为受具。
引制中。
因前破内，故制令试初投之者。
若破内外，即是永障，岂复试耶？
人多错解，故曲示之。
准沙弥篇，此即长含废教，疏中①亦令依彼。
然须观机用舍，未可全废，故此出之。
①疏中，一四·一八：如长含云：我涅槃后，异道梵志来出家者，即听受具，勿四月试。
恐有异端，则生本见，有稽留故。
此即废前试教，可准行之。
问：信邪来久，何故先与沙弥戒耶？
答：信此投归，若不以十戒调柔，违相不显。
又彰佛法深妙，渐次授法，不同外道一往不简。
问中。
意谓但令在众，可验顺违，而律文中未与羯磨，先须十戒，制意难显，故问申之。
答中，二意可解。
此事既希，多述无益。
必有事，律自广明。
结略中。
此土黄巾①，或有信乐，宜准前法。
律广明者，先令剃发，次与十戒，应至僧中乞法云：大德僧听！
我某甲外道从众僧乞四月共住，愿僧慈愍故，与我四月共住。
三说。
僧即安彼著眼见耳不闻处，作羯磨云：大德僧听！
彼某甲外道今从众僧乞四月共住。
若僧时到，僧忍听。
与彼某甲外道四月共住。
白如是。
彼行共住竟，令诸比丘心喜悦，然后与受具戒。
①黄巾，事类捷录云：道士戴以黄冠。
唐李淳风父弃官为道士，自号黄冠。
，书言故事作播，未知孰是。
类书纂要云：黄冠师称道士也。
即老子门叶也，彼皆以黄巾而裹其头，故佛祖统纪一云：其学者，初名鬼卒，后号祭酒。
皆著黄巾以标帜，故时人谓黄巾。
或称短巾，或呼道者、道士等，即头陀篇记云世俗无知，呼短巾为道者是也。
又僧像篇记云：道士本释氏之美称，后为黄巾滥窃。
问：此土亦有儒道，何但举黄巾耶？
答：按儒道所教，但是以仁义五常，顺天地道，正于君臣父子等五伦道耳，是则在俗之通教，而非别求异道。
故学此教者，但名有道之俗士，不可称外道耳。
②羯磨准作，律云：大德僧听！
彼某甲外道从众僧乞四月共住，僧今与彼四月共住。
谁诸长老忍僧与彼四月共住者默然，谁不忍者说。
众僧已忍与彼外道四月共住竟。
僧忍默然故，是事如是持。
五、非黄门。
律中五种。
五、黄门者。
疏云：黄是中方①之色，昔刑其势，号曰阉人，以卫中禁之门，故曰也②。
①黄是中方，济缘一三·二五：中方属土，土色黄，天子中禁，号为黄门，由用阉者为守，因目其人；然古有黄门侍郎之官，即非阉人也。
昔刑其势，即古宫刑；阉，音淹，谓男无势者。
然今五种，不必因刑，但借彼名耳。
黄门侍郎，见后汉书·百官志。
通释云：据此土阉人，译人立黄门名，是借用耳。
若依彼土，名扇迦及半择迦。
扇迦，此云无根。
半择迦，此云乐欲。
杂集论明五种半择迦。
一、生使，谓有生使不成男根，即今生黄门是也。
二、嫉妒，摄释云：见他行淫自男势动，名为嫉妒。
三、半月，有释曰：半月起男用，半月不能起男用，非转形也。
四、灌洒，摄释曰：得他精而自男势起，名为灌洒。
五、除去，即瑜伽云：若被刀等所损害，或为病药，若火咒等之所损害。
通释云：此论除变，彼加灌洒，余三大同，但是大乘论，非今证焉。
具如表无表下，诠要六。
问：第二妒心，欲界凡夫，岂得见他行淫，男势不动？
答：此妒黄门者，本无男志性，故男势常不起动，但见他行淫，男势方起，是异常人，故名黄门。
若离欲人而不起动，非是黄门。
②故曰也，疏续曰：此不男者，形微志弱，无任道器，反增欲染，虽进学业，终无登趣，故曰也。
一、生黄门；二、犍作①者；三、因见他淫，方有妒心淫起；四、忽然变作；五、半月能男，半月不能男。
通列中。
生谓生来即是。
犍如下释。
余三可解。
①犍作，犍，经天切。
徐氏法华注作。
从义补注云：，居言切，以刀去势也。
若尔，借音乎？
世中多有自截者。
若依四分①，应灭摈。
文云：若犍者，都截却也。
今时或截少分，心性未改者，兼有大操大志者，准依五分②应得。
彼文云：若截头及半，得小罪；都截，灭摈。
分截中。
初句指事。
若下，正判，上明都截成障。
今下，反显少分不成。
截根之人，色心随变，故约未改。
必已改者，少分亦障。
小罪者，即下云依篇忏是也。
①四分，三五：有比丘自截其男根，诸比丘念言：应灭摈否？
佛言：应灭摈。
②五分，一七：得小罪，作得突吉罗。
都截之下，接曰偷兰遮；若去一卵，偷兰遮；若去两卵，应灭摈。
为异兽啮，若怨家所害，及自烂坏，不复能男，皆应灭摈。
四分云：若被怨家、恶兽、业报落等，应同比丘法；若自截者，灭摈。
不明分齐。
五分云：时有比丘为欲火所烧，不能堪忍，乃至佛诃责言：汝愚痴人，应截不截，不应截而截。
告诸比丘：若都截者，灭摈；犹留卵者，依篇忏之。
准此以明，则未受具已截者，终无明教，必须准前勘取，依余部为受。
都截中。
二文并明比丘，盖准已受，例决未受耳。
本律四种：上三缘坏，下一犍坏。
不下，点下一种，不简都、分。
五分，初引缘起。
乃至者，略自截之语①。
应截者，欲情可治故。
不应截者，报色无记故。
即四十二章经②云若断其阴，不如断心是也。
告下，明佛判。
诸文都截，并制灭摈，唯此五分有少留之开，下令准之。
依篇忏者，自害身分，犯重偷兰，杀方便也。
准下，例决。
已截，谓都去少留者。
准前勘者，即心性未改等。
余部即取五分，本部都截，定不得故。
疏云：四分无文，可准例也。
①自截之语，五分自截其形，诸比丘以是白佛，佛诃责言等。
②四十二章经，彼三一章：有人患淫不止，欲除阴，佛谓之曰如文所引。
释名二云：阴，荫也；言所在荫翳也。
六、杀父。
七、杀母。
八、杀阿罗汉。
此三难，为之既希，故略知文相。
三杀中。
六七违恩，第八违福，及下第九，即障他正道，第十兼违恩福。
五皆违反中极，总号五逆①。
若有犯者，必堕阿鼻，亦号五无间业。
①总号五逆，成论·五逆品：次身受报，故名无间。
若现受，则轻，若恼报少。
以其重故，次第疾堕阿鼻地狱。
五逆，由福田德重故，名为逆。
九、破僧。
即法轮僧也。
若破羯磨僧，非难。
十、出佛身血。
此二难，佛灭后无也。
僧祇律注云：佛久涅槃，依旧文问耳。
二逆中。
破僧名滥，故两分之。
破法轮者，立邪五法，尽形乞食、纳衣、树下、不食酥盐及鱼肉，破如来四依八正，犯上品兰。
破羯磨者，一界两众，俱时作法，犯中品兰。
十、出血者，耆婆治病，针刺出血，生梵天①一劫；调达推山，迸石伤足，堕阿鼻一劫。
故下正问，加恶心简之。
此下，总示。
唯佛世调达造此二逆，余无能者。
疏云：破法轮逆，今时微有。
又引古解②：毁形损像，或有血光，并入逆摄。
又云：不须③血光，但论恶心损是逆例。
祖师云：故引示之，可斟酌矣。
①生梵天，业疏一四·三三：善登梵天，恶沉鼻狱，俱一劫也。
记云：准前多论，耆婆自生忉利，今云梵天，定非色界。
智论六三：如调达出佛身血，祇域亦出佛身血，虽同出血，心异故，一人得罪，一人得福。
如画作佛像，一人以不好故坏，一人以恶心故破，以心不同故，一人得福，一人得罪。
②又引古解，疏一四·三三：有人云：既不正感真容，何妨毁损形像，或有光现、血流，并入逆摄。
通释：如记传中，多诸灵像，变现行步，放光汗流等，恰如生身，可见梁传一三，唐传三九，珠林二一及二二等。
③又云不须，疏云：有人言：不可感于血光，但论恶心，损是逆例。
如设像代真，敬福齐等，今行恶毁，受罪义一。
十一、非人难。
皆谓八部鬼神变作人形而来受具。
律中①、五分：天子、阿修罗子、犍闼婆子化为人等。
非人中。
且示鬼神，须通四趣①。
律下，引证。
必取变化，方在问摄。
四分，但列三名而已。
五分，因修罗厌患老死，化作人形受戒，后往居士②家食五百分食，招讥故制。
律文略举二趣三部③，余必须具。
阿修罗，此云非天，以多谄诈，非天行故。
犍闼婆，此云嗅香，亦名食香④。
①须通四趣，疏一四·三三：约律明趣，但说为三，谓人、非人及畜生也。
天、鬼、神等，幽通难识，故合天、修、鬼、狱四道为一趣也。
律中诸戒，时有离之，如同宿戒，天子、阿修罗子、饿鬼子等。
地狱轻系，义应得同；从重者多，故轻不说。
②居士，律云：时王舍城有二居士，同日各请五百僧。
诸比丘同往一家，唯化比丘独至一处，须臾食五百人分尽。
诸居士讥诃言：云何诸比丘度非人？
彼比丘觉人知已，忽便还本。
③二趣三部，准楞严，修罗通四生四种，卵生鬼摄，胎生人摄，化生天摄，湿生畜摄。
又据畜赞，犍闼婆或天趣摄，或鬼趣摄。
今记并为鬼趣也。
④亦名食香，净名疏云：不啖酒肉，唯香资阴，是天主幢倒乐神。
在须弥南金刚窟。
又释云：天欲作乐时，此神身有异相出，然后上天。
十二、畜生难。
亦谓变为人形而来者。
律中①：龙变形来受，佛言：畜生者，于我法中无所长益。
畜生中。
同取变化，故亦前科。
律下，引证。
即善见②龙王厌身，化为外道出家受戒已，因睡现本形③，佛即制断，如文所引。
龙为缘起，余畜皆然。
①律中，三五：善现龙王，寿命极长，生厌离心，而求出家。
②善见，见字写误乎？
龙名善现，故疑脱王边欤？
济览：案古通用。
③因睡现本形，律：彼与一比丘共房，彼比丘出外小行，善现龙王放身睡眠。
诸龙常法，淫睡二时不离本形，即身胀满房中，窗户向孔中，身皆凸出。
彼比丘还，以手排户，手触龙身，高声唱言：蛇！
比房比丘问已，白佛，因而制之。
此上二趣，若依本形，是人通识。
恐变而来，故须问之。
脱有高达俗士，来受戒时，语云汝非畜生不？
若闻此言，一何可怪。
应方便转问①，如下所陈。
转问中。
初明问意。
脱下，教改转。
如下自出也。
脱，犹忽也。
①方便转问，疏一四·三五：世俗同知，皆耻声相，目见是人而问畜者，诚可怪也。
当从容转语。
应语云：世有群龙，及余精魅能变化者，趣摄畜生，戒法无预，卿非此等耶？
十三、二形者。
谓一报形，具男女二根。
若先受后变，犹尚失戒。
况初带受者，灭摈。
二形中。
初示相。
善见三种：一、能自受胎，复能令他受胎；二、但能自受；三、但令他受。
三并是难，皆二形故。
若下，以失况受，即四舍①中一。
准疏，三障收②者：黄门爱欲多，烦恼障收，又不能男，亦报障摄；边、尼、贼、破、五逆，九并业障；非、畜、二根，三是报障。
①四舍，下记云：一、作法舍，二、命终舍，三、二形生舍，四、断善根舍也。
②准疏，三障收，疏明十三难，三门分别：一、十三摄尽诸难不，即有尽、不尽二解；二、以八难收；三、以三障收。
今引第三也。
疏又有五门：一、明制简净意，二、释名体，三、得名废立，四、收难多少，五、通塞不同。
此亦分五门云云。
上来属义门分别，次正释文相，后正问中牒释。
四分律行事钞资持记卷第八四分律行事钞资持记卷第九宋余杭沙门元照撰记上已略述难相，而遮事非一。
律中略问十六，自余受法广明。
皆言不应，亦有得、不得者。
次辨遮中，初科。
初句指前，而下叙广。
指受法者，彼有一百四十余种，前后杂列。
今依六根括示。
眼根二十三。
耳根有一聋也。
文不明鼻。
舌根有二。
身有九十七：发毛有六，头有十七，颜色有七，口有六，形相二十六。
①门眼，律作瞷眼。
音释曰：胡间切，戴目也。
说文：戴目也。
徐曰：戴目，望阳也。
②具二，律云：或聋，或哑，或哑聋。
本作哑聋，谓具哑聋二也。
③痶痪，音释云：痶，他典切，痪，土缓切。
慧琳音义：痶痪，言发病也。
④骆驼，律作馲駞，骆驼，通用。
韵会云：陆日驼卧，腹不帖地，屈足满明，则行千里，背有肉鞍如峰，粪烟直上如狼烟。
⑤羖羊，字汇云：牡羊也。
⑥駮，通作驳，马色不纯。
律作鲛，疑律文写误欤。
鲛，音交。
说文：海鱼，皮可饰刀。
又音释曰：駮，北角切，与驳同。
律误可知矣。
依律，颜色中可更加猕猴色。
彼曰：一切青，一切黄，一切赤，一切白，一切似猕猴色。
然驳班相滥，依律駮上有身字，故知驳可身色，班正颜色，即无相滥。
⑦兔缺，缺唇也。
⑧前突，寺本或作身前凸，或后凸，或前后凸。
⑨㿉，音释：杜回切，阴病也。
病患二十三，截坏十二，意有三不知好恶、多诸苦恼、颠狂⑧，五根共百二十六。
并下杂遮，共百四十余种。
杂类二十余。
皆言下，总示。
得不如后。
①患疮，本作常患疥疮。
②气病，律云上气病。
③疾病，律作瘊病。
音释曰：瘊，户钓切，疣瘿也。
疣，音由，瘤也。
瘿，音颖，颈瘤也，按上瘿约身瘤。
律云身瘿，故此疾病，约颈瘤耳。
④疥淫疮，本作或身疥臊，或身侵淫疮，病源论云：浸淫疮，风热发于肌肤也。
⑤澹癊病，本作痰癊病。
寄归传音义：痰，徒含切，病液也。
癊，于禁切，心中痛也。
⑥截根头，律作截男根、卵，谓上二种各但截一，此根卵兼截也。
若依记释，即下五分截男根头者是也。
未详何是。
⑦截肘，字汇：肘，臂节也。
⑧颠狂，本作或有失威仪行。
⑨避租赋，本作避官租赋。
若不自称名字，不称和尚字，年不满等，定不得戒。
三遮中。
据无衣钵，应合同科，然非明文，容多异解，今师义判，故在后列。
问：据定不发，何不名难？
答：名可改称，年容待满，非同永障，不在难收。
年不满者，须论胎、闰①、频大、布萨增不满者。
①胎闰，实年十七年七月十一日，胎九月，闰六月二十三日，频大十四日，布萨三百四十日，已上四位二年四月十七日，合实年二十年也。
五分：诸比丘度截手脚耳鼻、截男根头、挑眼出、极老无威仪、极丑，一切毁辱僧者，皆不得度；若已度，得戒。
或有先相嫌，以小小似片事作留难，似瞎、似跛、似短小、父母不听等，作难者，吉罗。
五分中。
初列是遮，制僧辄度。
或下，次明非遮，制僧作难。
僧祇云：盲者，若见手掌中文，若雀目①；聋者，高声得闻；躄者，捉屐曳尻行；鞭瘢，若凸凹，若治与皮不异，得；印瘢人，破肉已，用铜青等作字、兽形；侏儒②者，或上长下短，下长上短：一切百遮，不应与出家。
若已出家，不应驱出，僧得越罪。
僧祇多种，大同四分，略举七相。
雀目，即属盲中。
聋人下，准彼合有哑者，下科牒解，必应写脱。
躄音辟，不能行也。
尻，苦高反，臀也。
鞭瘢音盘，杖痕也。
凸，起也，徒结反。
凹，陷也，乌洽反。
印瘢，今谓雕青也。
兽形，彼云作种种鸟兽像。
侏儒，短人也。
彼律诸遮，皆以不应等语别别结之，今此总括，故云一切等。
①雀目，病源论云：人至暮不见物，世谓之雀盲；谓如鸟雀，暝则无所见也。
②侏儒，出东方朔传。
钞批：通俗文云侏儒者，谓矬，即极短小人也。
梁书·诸夷传：倭其南有侏儒国，长三四尺。
准此①诸遮②，皆言不应得罪；下文复云③是谓不名受具足；一一皆言不应④驱出；是中⑤清净如法者，名受具足。
不名⑥者，总结师罪，何妨有得、不得者。
如哑等⑦，若有轻遮，不障戒者，故言清净，共住如法。
文云：哑者，不能语，用手作相。
又云：遣书、举手作相、不现前，如是等不名受具。
前哑者文中不应驱出，作沙弥也。
明得不中。
初示四种⑧总结之词。
彼文遮难，四结并同，唯以⑨应驱、不驱简异。
下文等⑩者，如云若不称和尚名，不称受者名，不称僧名，不名受具足，诸遮之下，皆有此语。
余三即是前科总括文也。
是下，正简。
是中者，即指彼律辨遮中。
初示两结⑪。
彼律凡应法者，则名受具。
如波离问佛：一和尚、一戒师、一众，得并受不？
佛言：如是二三人，亦得并受，是名受具足。
余皆例尔。
若是遮者，则云不名受具足若与出家者，越毗尼。
此语通含，故云何妨等。
如下，引示有二。
初明通得不得；又下，示一向不得。
初中，哑等者，等取盲聋，彼云：盲者⑫，眼一切不见；若见掌中文，雀目，得与出家。
聋者⑬不闻一切声；若闻高声得出家。
鞭瘢凸凹，治与皮不异，得出家。
彼律哑中不示⑭轻相，必取似能言者，例上盲聋，重轻两别。
清净共住者，即指得与出家之语。
上明通得，文云下，示不得。
次一向不得中，遣书下，彼有遣印手字，今此合之，谓寄书受也。
举手、作相者，无言求乞也，彼无⑮举手字，今加以助之。
不现前者，身不至僧。
如是等者，彼云：不问，前人不欲，非法不和合，众不成就，白不成就，羯磨不成就，若一一不成就，不名受具足。
前下，覆点重者，盲聋等亦同。
①准此，僧祇所列诸遮，不应与出家，故云不应。
若已与授，所受得戒，能授越罪，故云得罪也。
②诸遮，僧祇说：太小、太长、截手、截脚、截手脚、截耳、截鼻、截耳鼻、盲、聋、盲聋、哑、躄、鞭瘢、印瘢、刻筋、拔筋、伛脊、侏儒、王臣、负债、病、外道、奴儿、身分不端、陋形。
③下文复云，僧祇二三明诸遮已，乃言：是谓不名受具足。
是中清净如法者，名受具足。
④皆言不应，僧祇明难中，乃云：若作五无间罪者，不应与出家，已与出家者，应驱出。
若度出家受具足戒，越毗尼罪。
又明遮文云：盲者，眼一切不见色。
若见手掌纹者，若雀目，不得与出家；若已出家，不应驱出。
若与出家受具足戒者，越毗尼。
⑤是中，上引不名受具足，次下之文也。
⑥不名，已下若度受具足者，越毗尼罪之文也。
但变语耳。
⑦如哑等，文中依记科释，如下引示，二。
初明通得不得，二：初明通得，文下明不得。
又云下，第二，示一向不得。
然文云下，但列相而不判得不，似文未了，今试更科。
应云：如下引示二：初明通得；文下次明不得，亦二，初、列相，二、如是下总结。
⑧四种：不应与出家，一；若已出家不应驱出，二；若度受具足者，越毗尼罪，三；是谓不名受具足，四。
⑨唯以，谓前四种中第二，诸难中若已出家应驱，诸遮中若已出家不驱，故云唯等，以之为遮难之异，余二无殊。
⑩下文等，彼祇律次上示遮，次下续文。
⑪两结，一、应法名受具足。
二、若是遮，不名受具足，然已与，得戒得罪。
以通得不，云通含也。
⑫盲者，僧祇盲者，眼一切不见色。
若见掌中文，若雀目，不得与出家等。
准今记，现本剩一不字。
案津本已无不字。
⑬聋者，僧祇：聋者，不闻一切声。
若闻高声者，得与出家。
⑭不示，僧祇：哑者，不能语，用手现语相，不应与出家。
⑮彼无，僧祇二三：现本有举手字。
十诵、伽论云：哑聋人不名受具；若聋闻羯磨声，得受。
十诵、伽论。
重轻得不，同上僧祇。
衣钵不具者。
四分云：若无衣钵，不名受戒。
若借衣钵，应与价直。
五分①云令主舍之，亦不明得不。
衣钵中。
四分因无衣钵者受具已，诸比丘语令入村乞食，彼言我无衣钵，因制。
又有借他衣钵受戒已，其主还取，裸形羞惭，故制不得。
若欲与衣者，当令乞与，不与者当与价直。
此约永卖方成。
今有暂赁②，还同假借。
下引五分，转证借者。
既令主舍，成己物故，即同四分当令乞与也。
①五分，一七，问难中云：若言从人借，应语可令主舍之。
②赁，以财雇物也。
今准萨婆多①，得戒。
论：问曰：若尔，何故必须衣钵？
答：一、为威仪故；二、生前人信敬心故，如猎师著②袈裟，鹿见以著异服，故无怖心；三、为表异相故，内德亦异。
多论中。
初标定得戒，论下，引文反难。
意谓无既得戒，复何须制？
答中三义，显本制意别，非专受戒故。
内德者，不出慈悲、解脱、惭愧也。
①萨婆多，卷二：若无衣钵得戒不？
答：得戒。
已下同。
②如猎师著，因果经云太子见猎者著袈裟，问曰：云何著此为罪行？
答曰：我著袈裟以诱群鹿，皆来近我，即得杀之等。
释迦谱二。
引彼证此，文不可和。
四分云不名受戒，此则部别不同。
必诵十诵羯磨，依彼开成。
准急无损。
决判中。
部别者，疏引难云：如无和尚①，不可从彼。
必下，谓缓急条别，不可通用。
彼宗无和尚，著俗服等，并开成受，在教太缓。
四分不尔，立法有仪。
况受戒事大，义无轻略，故令准急也。
①如无和尚，济缘一三·一：多宗，和尚不现前，或无和尚，皆许得戒；四分不通，显是部别，不可滥用。
昔人义准四分和尚法中：若知借衣钵受戒不得者，则不得戒，不知者，得。
此乃人判，终违律文。
必敬佛言，再受依法。
斥例中。
准疏，古有二解①。
一云：依多论、十诵，纵无亦开，得戒，得罪②。
又有人云：若无衣钵，全是非法；若借得者，当时是有，义准破戒和尚③四句。
即今所斥。
初引古，此下，正斥。
疏云：得不无文，凡情难信。
幸依声教④，则无戒也。
①准疏古有二解，济缘一三·一：初师，准多论，明判得戒，但非威仪，故得小罪。
次师，全无不得，借者见有，约知不知。
准和尚四句，前三句不知皆得，后一句知故不得。
②得罪，如前条引：但非威仪，故得小罪。
③破戒和尚，记一三·一：约知不知不得。
如前准疏条引。
④声教，济缘云：声教，即本律。
父母听不者。
善见云：若余方国度者，不须问。
僧祇：亲儿此彼不听；自来儿、养儿，余处得受。
父母中。
律因身子辄度①罗云，净饭王白佛，因制。
上引善见，余方通许。
下约僧祇，明简亲疏。
然彼西土多诸小国，同此古来随方割据。
今时一统四百余州，夷狄不通，事亦希有。
准文约国，于时非要，纵有亦希。
且约一国，须问听不。
但此间风俗，笃奉僧伍，多由亲舍，鲜有此遮。
自来者，世有孤穷投人为父。
养儿者，始生婴孺，从他求养。
①身子辄度，时净饭王悲泣白佛：世尊出家，我有少望，难陀当嗣家业，而佛复度；我复望罗睺罗，而复度之。
父母与子，乳养瞻视，多所饶益，而诸比丘父母不听辄度，愿佛制之。
佛因制之。
负债者。
诸部但言不应。
义准理得。
负债。
准得者，容有偿他，约事非重。
据云不应，僧应有罪。
但由西土负债出家，王所不理①，故须结犯。
此方不然，有戒无过。
①王所不理，理谓料理。
负债之人，既出家竟，不还他债，财主言官，官不料理，故曰不理。
天竺如是，震旦不然。
奴者。
僧祇①云：若家生②、买得、抄得，此彼不得；他与奴、自来奴，余处听度。
奴中，初文。
祇律五种，上三属主义强，下二则弱，故两分之。
此间投法，多是良人，事亦稀也。
①僧祇，二四：奴者，五种：家生，买得，抄得，他与，自来。
家生者，家中婢妾生。
买得者，雇钱买得。
抄得者，抄邻国得。
他与者，他人与。
自来者，自来作奴。
是中家生等此彼不得，彼作此间不听，余处亦不听。
②家生，济缘一四·二二：家生谓在主家产者，并下买得、抄得，皆损财力，属主义强；他与、自来，无损财力，他处听之。
今有人放奴出家者。
若取出家①功德经：若放奴婢及以男女，得福无量。
律中不明放者，但言自来投法度之是非。
准奴及儿，彼此通允。
次科。
初指时事，若下，准经明许。
律下，示律所阙。
下二句，准经决律。
经兼男女，因决前科，故云及儿。
由前祇律，三儿五奴，并不论放，故局彼此。
今准经文，但是被放，不问亲疏，彼方此国，一切皆得，故云通允。
允，犹许也。
疏云②本若被放，何论彼此是也。
①出家，全一卷，失译人名，附见东晋录，彼云：若有于此妙法中使人出家，若复营佐出家因缘，于生死中常受快乐，我满百岁说其福德不可穷尽。
是故阿难，汝满百岁尽寿问我，我至涅槃说此功德，亦不能尽。
②疏云，济缘一四·二二：若非主放，度即成盗，明是放者理合通开，何局余处。
五百问中：知是佛奴，度者犯重。
若先不知，后知不遣，亦重。
问：其人是大道人不？
答：非也。
僧奴准此，复本奴位。
三中。
佛奴者，或费佛物佣雇，或是他施侍佛。
盗佛两结，此据主论，故云犯重。
大道人即目比丘。
虽已受具，必还奴位，故云非也。
此据永作，或在佣限。
不尔，则非所论。
官人①者。
僧祇：有名有禄，有名无禄，此彼国不得度；有禄无名，余处得度；无名禄者，一切俱听。
准此，俗人来投出家，理须为受。
官人者。
律中因度波斯匿王勇将出家，王讥②故制。
疏云：谓勋品已上③，在位文武百官。
僧祇四句④，可解。
名谓才业为时所称。
准下，即准俱无，例决常俗。
以律中系名籍⑤人，亦遮摄故。
①官人，通释云：准律三四，奴次有一贼囚，其次负债。
今钞前后不出之，摄负债及奴，或上杂遮中名籍等耳。
②王讥，时人民反叛，王问健将某甲？
即以事答，王即讥言沙门释子，多欲无厌，何有正法？
以此推之，沙门释子，尽是官人等。
③勋品已上，济缘一四·二三：凡官有九品，并据勋爵以分差次，自下至于一品，故云已上。
④僧祇四句，名即声名，禄谓爵禄。
用此二者，历为四句：有名无禄，如贤臣除谪者；有禄无名，谓世之庸吏；无名无禄，即散任常流也。
此彼亦约国土为言。
⑤系名籍，谓载官名籍人，故云系等。
丈夫①者。
必以建心慕远，清节不群。
卓然，风霜不改其操；铿然，忧喜未达其心，便为丈夫之貌。
丈夫者。
疏云：男子通名。
丈者，极形之量，孔子②九尺余，亦有一丈者。
初科四句，初句志大，次句节高，三谓行有始卒，四即心无轻动。
必反此四，虽是男子，则非丈夫。
卓然，谓高立也。
风霜喻衰辱危难等事。
铿，坚也。
达，至也。
①丈夫，辅行二之二：丈夫者，人长一丈，此则指人中最胜者，方名丈夫。
白虎通云：夫者，扶也，以道扶接故也。
②孔子，孔子家语：长九尺六寸。
故云余也。
故律云年二十者，方堪受具，谓能忍寒、热、饥、渴、风、雨、蚊虻毒虫，能忍恶言苦事，能持戒，能一食等。
僧祇①云：若过二十，减七十，无所堪能，不应与受具。
次引证中。
律文，初以年简能。
谓下，列示所能，即十种苦事。
寒下六字为六，蚊虻毒虫为七，恶言苦事为八，持戒为九，一食为十。
僧祇中，年虽应法，不堪亦简。
故知出家专存修业，岂不思之！
①僧祇，若减七十不堪造事，卧起须人，是人不听。
五种病①者，上四应得。
狂中有三种，若全不觉好恶，应不得，余二应得。
五病中。
初文五种，如下自列。
狂中唯除上品。
①五种病，律明，时摩羯国界五种病出，一者，癞，二者，痈，三者，白癞，四者，干痟，五者，癫狂。
时诸病人诣耆婆所求治，乃至家财妻子一切以报。
彼不许，病人自相谓言：我曹当往彼信乐处治。
便入僧寺得治，差已休道。
耆婆在道行，问彼，答曰：我等本无心道，但欲汝治耳。
耆婆诣佛所，以上因缘白言：唯愿自今已去，敕诸比丘勿度五种病。
佛因而制。
济缘云：一、癞，谓疥癞；二、痈疽；三、白癞；四、干痟，谓瘦瘠也；五、颠狂。
四分三四音释云：痟，音消，渴病也。
善见云：癞癣①，莫问赤、白、黑，屏处增长、不增长，俱得；露处反前，不得。
然癞病有二：一、恶业所致，二、四大违反则生。
故育王经②有疥癞须陀洹、疮痍阿罗汉也。
若出家已，癞者，一切僧事共作；若食，莫令在众。
此萨婆多解。
别明中。
疏引善见屏处增长，不得；不增，得度，与今不同，或是祖师改之从宽，或恐传写之误。
然下，究病所起，意彰开得。
下引果人，释成初义。
疏云：由惑尽此生，业终报③故，总集受也。
若下，明受已病生，因而引之。
或可已受，既共僧事，故知未受，必不障戒。
①癞癣，善见一六：癞者，有赤癞，有白癞，有黑癞、疥癞，皆入癞数，不得出家。
癞癣下至于指甲大，不得出家。
如指甲大，若在露处，增长、不增长，悉不得出家；若屏处不现，增长，不得出家，若不增长，得出家。
济缘云：善见，屏、露两分，意恐招讥，不生物善故。
②育王经，全十卷，梁扶南三藏僧伽婆罗译，彼云：有旃陀罗子得须陀洹，身有恶疮，医师语言：汝当取箭刷刷疮，令其血出，我当傅药。
其人闻已，日日常以箭刷刷身。
又云：于众僧中，有一阿罗汉，身有疮疥，即搔刷。
此佛世事。
济缘一四·二八：育王经，即明圣人未免业报，则凡夫可知也。
③业终报，济缘云：业终报者，谓所作业，终此一报。
次明余事①，更明所以。
余事中。
言所以者，谓受戒事重，诸部制严，所明余事，重彰此意故也。
①余事，简正云：遮难外事，称之曰余。
五分：若先不相识人，不应云、雾、暗时受。
五百问中：要须灯烛照之。
初科。
五分，反显相识犹通暗受。
续引灯照，不容滥委。
若先曾受具者。
十诵①：问云：曾作大比丘不？
答：作。
问：清净持戒不？
舍时，一心如法还戒不？
四分无文。
必有，亦同边罪。
幸依十诵，十三难前问之，答若有违，则成边罪故。
次科。
初引十诵，次第三问。
次点本宗，无文有义。
下劝准前，事仪有序。
今多不行，颇违祖意。
①十诵，二一，问遮难中，父母听否之次，三衣钵具之前，有此问答也。
四分①云：若有难缘，如说戒中者，当二人、三人一时作羯磨，不得至四。
僧祇：一和尚、一戒师、一众，得二三人并受；若二和尚共一戒师，二三人不得一众受。
善见云：二三人一时受戒，一一同等。
腊等时，不相作礼。
三中。
四分难缘，开多人受；僧祇、善见，乃是常开。
今时行事，不须执难。
八难、余缘，后篇委列，故略指之。
僧祇中，因波离有二沙弥②，欲令并受，白佛，因开，文引佛答。
一众，谓二师外兼余教证，共十人也。
并受字下，彼云不得众受，今此略之。
若下，遮非。
彼云：二三人共一羯磨师，别和尚，共一众受，不名受具足。
比今所引，少有不次。
善见中，不相礼者，谓不互礼，应得对礼。
①四分，三四云：佛言：自今已去，有八难事，及余因缘，二人三人，听一时作羯磨，不得过。
难者，王，贼，水，火，病，人，非人，毒虫。
余因缘者，有大众集，坐具少，若多病人。
②二沙弥，僧祇：一名陀婆迦，二名婆罗迦，此二沙弥，小小长养，年满二十，欲受具足。
作此念：若先与一受者，后者必有恨心。
得同一和尚，一戒师，一众，一时并受具足不？
优波离作此念已，具白世尊。
①三明正问，科文。
前八卷三一页四行科云六、明出众问缘，二。
初、标。
二、释，三：初、示出意，二、辨遮难，今第三也。
上已略明杂相，今正出众问法。
正问中。
下明行事，文相详委，不更细释。
然于科段，稍有次序。
必在讲师，临文点窜，须令新学，明晓事仪。
今时愚师，凡见义章，多饶唇舌①；至于行事，拨而不辨，便谓文宽，无可寻究。
及论附事，一无所知，空负传通，全乖钞旨。
苟听忠告，宜须慎之。
七科行事，次第相由。
①饶唇舌，书言故事指多言曰饶舌。
寒山执胤手曰：丰干饶舌。
教授师至受者所，正敷坐具，坐已。
语令敷坐具，为舒①正四角，相对相及申手内。
五分云：应安慰言：汝莫恐惧，须臾持汝著高胜处。
初中。
申手内者，亦约空露。
高胜处者，疏云：戒遮既净，堪为道器，缘成业具，位登僧宝，岂卑下也？
①为舒，舒，展也。
方言：东齐之间，凡展物谓之舒。
下科舒示，亦此义也。
彼应取其衣钵舒示，寄此以为陶诱①。
前执五条，语言：此名安陀会衣。
又指身所著者：此名郁多罗僧。
执大衣已，语云：此衣名僧伽梨。
萨婆多云②此三衣名，一切外道所无，今示汝名相。
若依诸部，此处③即为受衣钵者，或在④众中戒师受者。
四分无文。
或受已方持者，亦随两存。
并执钵已，言：此器名钵多罗。
此衣钵是汝有不？
彼答言：是！
即便襆之，或加受法如前。
二中。
疏云：衣钵名字，泛显之词，以通言路耳。
陶，化也。
前下，示衣。
若下，定加持前后。
诸部，通指二律，并在受前。
此处，即依五分。
在众谓坛上，即出僧祇。
或下，示古所传，乃在受后。
随两存者，此犹未决。
若准业疏⑤，定依五分，彼云岂同古人雷同受后？
今时别立持衣阇梨，余处前受，理虽无爽，然非祖意。
并下，示钵。
①陶诱，通真记云：陶谓陶甄，诱即接诱。
②萨婆多云，卷四：所以作三衣差别，欲现未曾有法故。
一切九十六种，尽无此三衣，以异外道故，作此差别。
业疏一三·二一：将多论告者，现未曾有法也。
③此处，五分卷七：教师问云汝三衣何者是僧伽梨？
等，彼若不知，应语此是僧伽梨等，应与受三衣、钵。
④或在，僧祇云欲受戒人，应入僧中，一一头面礼僧足已，在戒师前胡跪合掌，授与衣钵教受云云。
⑤若准业疏，卷一三·二一：如五分中，即加受法，故问其缘。
四分无文，义须准的。
问：既未白四，义是沙弥，何得加者？
答：既云受具，正法有仪。
章服被于外容，戒业充于内报，事义相假，何得不持。
又记云：问：若加受法，谁为对首？
答：按坛经云：教授师于此为授衣。
准此，即对大僧也。
若谓沙弥不合与僧对首者，即应难曰：沙弥那得受大僧衣耶？
既许沙弥受僧衣，何妨大僧为对首？
应语言：善男子谛听！
今是至诚时。
我今当问汝，汝随我问答。
若不实者，当言不实，若实，言实。
何以如此？
由无始来欺诳圣贤，沉没生死。
今欲舍虚妄，证真实法故，令汝实答。
今问汝遮难，若不实答，徒自浪受。
律云①：犯遮难人，七佛一时为受，亦不得戒。
三中。
不实，谓带难，实即清净。
浪，虚也。
下引律示，举圣况凡，勉令实语。
然遮亦通得，此据重者为言。
①律云，僧祇二三·一九：此人杀父作无间罪，腐败乱坏，于正法中，不能生道根栽。
正使七佛一时出世，为其说法，于正法中，终不生善。
汝第一不犯边罪不？
答言无者，语云：汝应不识此罪，谓曾受佛戒而犯淫、盗、杀、妄，作此四者，必不得受。
今汝无耶？
答言无者，又语云：汝若不识不解，不得妄答。
第二，汝不白衣时污净戒比丘尼不？
答言：无。
第三，汝不白衣沙弥时，盗听他说戒、羯磨，诈作比丘不？
答言：无。
第四，汝非曾作外道，来投受戒，后还作外道，今复重来不？
答言：无。
第五，汝非五种黄门不？
答言无者，第六，汝非杀父不？
第七，汝非杀母不？
第八，汝非杀阿罗汉不？
第九，汝非破僧不？
第十，汝非恶心出佛身血不？
各各答言无者，第十一，汝非天子、阿修罗子，名为非人，变为人形而来受戒不？
答言：无。
第十二，汝非诸龙畜等能变化者，变为人形而来受不？
答言：无。
第十三，汝今身中不佩男女二形不？
答言无者，应赞言：善男子！
已问难事。
十三既无，戒可得受。
四中。
第五黄门，注云依名示者，必须如前细述其相，令彼解知。
今时诸师依本诵云黄门有五种，所谓生、犍、妒、变、半。
若作此示，受者闻之，何由可晓？
如前文云终为非问②，即此类也。
①依名示之，应问云：汝非黄门否？
黄门有五种：一、生者，生来不具淫根者是也；二、犍者，自截却之者是也；三、妒者，见他行淫方生妒心，淫心起者也；四、变者，忽然变作者是也；五、半者，半月能男，半月不能男者是也。
汝非此五种黄门否？
②前文云终为非问，前卷辨遮难中云：若问而不解，终为非问。
更问十遮。
汝今字谁？
答言：某甲。
和尚字谁？
答云：某甲。
年满二十不？
答：满。
衣钵具足不？
答：具。
父母听汝不？
汝不负债不？
答：无。
汝非他贱人，佛不许度，汝不是奴不？
答：无。
汝非官人不？
答：无。
汝是丈夫不？
答：是。
丈夫有如是病，癞、痈疽、白癞、干痟、颠狂，汝今有此诸病不？
答言无者。
五中。
前云十六遮，今合衣钵、父母、五病，故为十也。
两问字谁，准疏①并改云名，以此方道俗，名、字②别故。
父母中，注随有者，准须先问有无；答言有者，方问听否。
痟即瘦病。
①准疏，四·三六，依俗中法，子生三月，孩而名之，年至二十，冠而字之。
随义别立，僧中识者立名异字等。
记云：俗法，如孔子名丘字仲尼之类。
僧中识者，如智者字德安，真观字圣达等，僧传皆出之。
祖师字法遍。
通释：依西竺不分名、号、字，但分姓、名，如舍利弗、阿难陀等从名，如迦叶、目连从姓。
汉倭二朝，呼人多别，如道宣、元照等从名，法遍、湛如等从字，澄照、大智等从号，和尚、阇梨等或本朝法印、法师等从位，或南山、灵芝等从处，或律师、禅师、长老、慧命等从德，或僧正、僧统、僧录等从官。
②名字，礼记：冠而字之，敬其名也。
应复语云：汝无遮难，定得受也。
如我今问汝，僧中亦当如是问。
如汝向者答我，僧中亦当如是答。
六中。
初赞许，如下，劝忆。
应教起立，为正著七条，令威仪齐正，著履，揲坐具肩上，衣钵襆置手中。
语令：汝此处立，我至僧中，为汝通请。
若僧许可，我举手召汝，汝可即来。
五分云：教著衣时，密如法视无重病不。
种种随缘，广如彼述。
或外律中于此受衣钵者。
七中。
坐具肩上，准感通传，乃是前制，今须在臂。
通请者，谓问僧可不。
五分种种随缘者，谓指谕安慰等，彼云：应慰劳言：汝莫恐惧，须臾持汝著高胜处。
若先不相识，不应云雾暗黑时受。
教师因教著衣时密视等，如此所引。
又云：应问：汝三衣，何者是僧伽梨，何者是优多罗，何者是安陀会？
彼若不知，应语云此是等。
又云应与受三衣钵。
或下，前虽两存，意在五分，故重举之。
七、单白入众。
律云：彼教授师还来至僧中，如常威仪，相去舒手相及处立。
此依中国露地戒坛，故在申手内。
必在覆处，随时也。
当作白：大德僧听！
彼某甲从和尚某甲求受具足戒。
若僧时到，僧忍听。
我已问竟，听将来。
白如是。
七明白召。
初中，前示威仪。
言如常者，同前出众礼僧致敬等。
此一单白，唯须立秉。
疏云①：诸羯磨法，威仪必同；此既坐、立，极成乖别。
由本僧差往外为问，事须酬对，坐和失相②。
如立说戒，俱是为僧，意可见也。
当下，次秉法。
①疏云，钞·足数篇云：秉羯磨人中，除二种人：一、威仪师，立秉单白，为僧所使，不得辄坐；二、开立说戒，为令众闻。
自余一切，皆须坐秉。
②坐和失相，济缘四·二八：坐和失相，谓非为使酬对之仪。
③如前所斥，足数篇记：今世教授，入众先坐问和，后立秉法，名为坐和立秉。
此由受戒法中，止约总答，不出前和坐立相，故致盲争。
立秉本为敬僧，岂得先倨后敬？
白已，勿出僧中。
若堂内者，至门限内，举手呼言：某甲来。
彼来已，为捉衣钵。
令至僧中，教礼僧足已，至戒师前，右膝著地，合掌。
次文。
初呼入众。
覆露两制，并不离僧。
彼下，教致敬。
八、正明乞戒。
彼教授师将衣钵付戒师已，为正衣服，安慰其心。
恳恻至诚，仰凭清众，求哀乞戒。
八、正乞戒，初科。
为将衣者，疏云①：乍入僧中，威仪未涉，且为代担，示其方便也。
①疏云，卷一四·二九。
济缘云：仪中，师反代资，事乖常式，且欲引接，故云示方便也。
语云：此戒法，唯佛出世，树立此法。
秘故，胜故，不令俗人闻之。
故六道之中唯人得受；犹含遮难，不得具受。
汝今既无，甚是净器。
当深心乞戒，须臾之间入三宝数；若轻浮心，戒不可得。
如是随时作之，律、论广述。
但乞戒由汝自心。
但未晓方轨，阶渐无由，故佛教我为汝称述，应逐我语。
次文，初叹法胜，意在生欣。
故下，次明难得，以令自庆。
上二句对余趣简人，下二句就人简净。
当下，劝用心。
随时作者，示不尽也。
律、论广者，如前教发戒中所引是也。
但下，示教意。
纵能自诵，亦须从教，由佛制故。
大德僧听！
我某甲从和尚某甲求受具足戒。
我某甲今从众僧乞受具足戒，某甲为和尚。
愿僧拔济我，慈愍故！
乞词为四①。
初、告僧正意。
二、前牒初缘，云从和尚也。
三、后牒今意，云从僧受；重牒和尚者，表戒法从僧，行随师也。
四、祈请慈济。
律本作②愿僧慈愍故，拔济我；羯磨亦然，疑是写倒。
注令复坐者，教授受差，所任事毕。
①乞词为四，济缘一四·三：法中。
牒初缘者，谓先请也。
牒今意者，即正乞也。
戒从僧者，谓今受体也。
行随师者，即后随行也。
②律本作，通释：律有两出，钞依三八，彼作愿僧济度我，慈愍故。
记所引乃注羯磨，据三五也。
按：非写倒。
九、戒师白和法。
彼应白言：大德僧听！
此某甲从和尚某甲求受具足戒。
此某甲今从众僧乞受具足戒，某甲为和尚。
若僧时到，僧忍听。
我问诸难事。
白如是。
问：戒师作白和僧，教授无者？
答：羯磨对僧问难，先不差之，故后须和。
教授已被僧差，奉命令问，何须更和？
又在屏处，不对众问。
九、白和对拣中。
初问。
答中二意，初约前差答，又下，次约非众答。
问：戒师不差，教授独差者？
答：教授师出众问难，不差无由辄问。
羯磨众中而问，故不须差。
更有料简，如义钞说。
次问，可解。
私谓①：各专一法，故互有无耳。
下指义钞，准彼续难云：若尔结集法藏，亦在众作，何以白差？
答：结集为僧，不为别人。
若不差，不知谁问谁答，故须差问答人定，方得结集。
其羯磨师，为别人受戒，兼请师已定，义须在众，是故不差。
①私谓，记释合上二科而言，谓依差法，教授须法，戒师不须；若据白和，戒师则作，教授不作。
各专一法，故互有无耳。
济缘意尔。
十、正明对问。
律直问十三难事，无有前缘。
今时相传，前问衣钵，还如教授示四种异名已，应语言：善男子听，今是真诚时，实语时。
今随所问汝，汝当随实答。
僧祇云：汝若不实答，便欺诳诸天魔梵、沙门、婆罗门、诸天世人，亦欺诳如来及以众僧，自得大罪。
今问汝十三难事，同前教授师所问。
但众僧恐屏处有滥，故对大众一一问汝。
汝还依彼答，一一答我。
十正问，初科中。
前明示衣，律中屏问则有，对问则无，今用世传，非出律本，故示令知。
应下，正劝，引僧祇文，令知虚诳尚不免罪，云何感戒？
魔王居欲天，梵众居色界，沙门通收凡圣，婆罗门即净行居士。
上云诸天魔梵等，即别举天人之胜者；下云诸天、世人，通余一切。
如来是立戒本师，众僧即发戒正缘。
疏云①：以戒法所通，下被上达。
非缘而受，体是乖仪。
欺妄之深，乃通遍也。
①疏云，卷一四·三一。
济缘云：戒法所通，通何等人，唯被上达清卓之器。
论语云：君子上达，小人下达。
非缘谓带难。
欺妄遍者，即人天佛僧，四位收尽。
汝不犯边罪不？
汝不犯净行比丘尼不？
汝非贼心受戒不？
汝非破内外道不？
汝非黄门不？
汝非杀父不？
汝非杀母不？
汝非杀阿罗汉不？
汝非破僧不？
汝非出佛身血不？
汝非非人不？
汝非畜生不？
汝非二形不？
并答言无者。
汝字何等？
和尚字谁？
年满二十未？
三衣钵具不？
父母听汝不？
汝不负债不？
汝非奴不？
汝非官人不？
汝是丈夫不？
丈夫有如是病，癞、痈疽、白癞、干痟、颠狂病，汝今有如是病不？
问遮难中。
直依律列，少有加减，及至临事，宜准前法。
所以尔者，欲显前问是今润色；或可受者已知，止须直示，故不加也。
大段第二，正明受体。
若至此时，正须广张示导发戒正宗。
不得但言起上品心，则受者知何是上品？
徒自枉问。
今薄示相貌，临事未必诵文。
第二正受，叙由中。
言正须者，显前发戒，且令预习，未是正用。
今将纳法，纵令已解，更须委曲选择要语，激动蒙心。
戒师当此，不可率易。
策导开解，纳法之本，故云正宗。
不下，遮滥。
枉，犹虚也。
今下，标示。
应语言：善男子！
汝遮难并无，众僧同庆，当与汝戒。
但深戒上善，广周法界。
当发上品心，可得上法，如前缘中。
今受此戒，为趣泥洹果，向三解脱门，成就三聚戒，令正法久住等，此名上品心。
境心中。
初明许可。
但下，劝发。
初二句指法体，上句标叹，下句示量。
具足律仪，对五、八、十，故云深也。
圣道基本，对世十善，故云上也。
当下，正示发心，同前取解。
次为开广汝怀者。
由尘沙戒法，注汝身中，终不以报得身心而得容受。
应发心作虚空器量身，方得受法界善法。
故论云：若此戒法有形色者，当入汝身，作天崩地裂之声；由是非色法故，令汝不觉。
汝当发惊悚意，发上品殷重心。
今为汝作①羯磨圣法，此是如来所制，发得尘沙法界善法，注汝身心。
汝须知之。
开怀中。
初教运想。
五蕴色心，宿因所感，故云报得。
法既周广，劣报不容，必须运动，方堪领纳，故云应发心等。
虚空无边，身量亦等，心法相称，揽法归心，还依报得。
但法非心色，非异非同，犹如结界②无作依地，不与地连，非不相及故也。
故下，引示，未详何论。
汝当下，示知作法。
①今为汝作，尼钞二·一一：法界善戒而得用羯磨发者。
汝不闻外道仙人用咒术之力，尚能移山镇海，回天转日；岂况如来六道之师，所说圣教，法中之上，而无此力？
今白三羯磨，世尊口出，我传佛教，发汝戒体，汝须知之。
②结界，记云：不与地连者，色及非色、记与无记性不合故。
非不相及者，界是色法，业依色起故。
应告僧言：大众慈悲，布施其戒，同心共秉，愿勿异缘，令他不得。
应四顾望之，不令非别之相，有者唤令如法，告言众僧听作羯磨①。
白中，初科。
布施戒者，以法济也。
同心秉者，劝正意也。
下令顾望，制检校也。
①听作羯磨，济览：听字可去呼。
尼钞二·一一：勿令非法别众等坐，若有即须唤令正坐，向羯磨师一心听说。
大德僧听！
此某甲从和尚某甲求受具足戒。
此某甲今从众僧乞受具足戒，某甲为和尚。
某甲自说清净，无诸难事，年满二十，三衣钵具。
若僧时到，僧忍听。
授某甲具足戒，某甲为和尚。
白如是。
作白已，问僧：成就不？
乃至羯磨中第一、第二、第三，亦如是问。
此僧祇①文。
准此，僧中知法者，答言：成就！
十诵②：因为他受戒，或睡、入定、闹语、阓乱等，佛言不成受戒。
羯磨时，当一心听，莫余觉、余思惟。
应敬重法。
当思惟心心相续忆念。
应分别言是第一羯磨，乃至第三；不说，得罪。
正作中。
问成不为二，初总示问答。
十诵下，引本制缘。
初示缘起，即六群也。
佛下，判非。
当下，示制有四，初制妄缘。
余即是异，觉谓初起，思惟即筹虑。
应下，二、制慢法。
当下，三、制间断。
应分下，四、制昧暗。
不说，得罪，此局不答③为言。
准羯磨云④有违结罪，则通前四，随违并吉。
岂唯受戒，余法皆然。
但由事重，寄受以明。
故知秉结必遵四制。
若不尔者，何名作业⑤，岂能办事？
法虽秘胜，全假人弘，加被功成，全由念力，心强境胜，授受无虚。
律择堪能，信非徒设，凡居师列，可不慎耶！
①僧祇，卷二三：是第一羯磨。
注云：成就不？
②十诵，卷二一。
已下至不成受戒，义加。
③此局不答，记意似制答法之人，然十诵第二一云：作羯磨者，分别言是第一羯磨第二羯磨第三羯磨，若不分别说，得突吉罗。
依之，似秉法人。
简正释，亦约能秉。
④准羯磨云，彼云：十诵云：羯磨受戒时，当一心听，乃至应分别之，违者，突吉罗。
⑤何名作业，谓了论疏羯磨翻为业也，亦翻为所作。
百论云：事也。
若约义求，翻为办事。
又应语受者言：已作白已，僧皆随喜。
今作羯磨，应动彼戒法。
莫令心沈举，当用心承仰。
又白僧言：当听羯磨。
初羯磨中。
初文，动彼法者，以前白告情，令众知委，此正量处，举发前法。
初则鼓令动转，次则举集在空，后则注入身心，领纳究竟。
三法次第，各有所主。
由心业力不思议故，随所施为，无非成遂。
三番羯磨，并先策进受者，白告众僧，然后秉唱，寻文可见。
沈举，沈谓昏冥，举即轻掉。
大德僧听！
此某甲从和尚某甲求受具足戒。
此某甲今从众僧乞受具足戒，某甲为和尚。
某甲自说清净，无诸难事，年满二十，三衣钵具。
僧今授某甲具足戒，某甲为和尚。
谁诸长老忍僧与某甲受具足戒，某甲为和尚者默然，谁不忍者说。
此是初羯磨。
问僧成就不？
告受者言：已作初羯磨，僧皆默可。
今十方法界善法，并皆动转。
当起欣心，勿纵怠意。
次作二羯磨，如上问已。
告受者言：已作二羯磨法，僧并和合。
今十方法界善法，并举集空中。
至第三羯磨竟时，当法界功德入汝身心。
余一羯磨在，汝当发身总虚空界，心缘救摄三有众生，并欲护持三世佛法。
直依此语，不同上广。
仍白僧言：愿僧同时慈济前生，同共合掌佐助，举此羯磨。
便即作之，乃至①是事如是持已。
第三羯磨。
重提心量，益令勇进。
救生护法，括束上品，尽此二句。
时逼心切，不宜枝蔓②，嘱令直依，意在于此。
加法竟时，刹那思满，戒业成就，此处合辨无作体相。
然是众行，正出受仪，识体摄修，宗归中卷。
广文如后，故此不论。
①乃至，依上钞云：乃至羯磨中，第一、第二、第三，当如是问。
依之，先问成就已，然后结成，今在乃至中摄耳。
即注羯磨谁不忍者说下注云：是初羯磨，第二、第三亦如上。
次第问答无违者，得。
次僧已忍等云云。
②不宜枝蔓，劝示肝要，斥枝条繁广，失本事旨。
若多人、一人，即须随竟，记其时节。
三明教示，时节中，初科。
随竟记时者，此间不行影法，多用俗中年、月、日、时，每一时中，分上中下，以定前后。
四分云：有新受戒者，不及后安居，便数为岁，佛言：不尔。
有者，应和尚、阇梨教授时节，云若冬，若春，若夏，若干日月，若食前、食后，乃至量影①。
应预将一尺木，至受讫，日中竖之，记其影头，卧尺量之，计为尺寸，以为常法。
四分中。
初引制缘，不及后安居者，谓五月十七已后受者。
应下，示量法。
计尺寸者，若食前受，影长为上，影短为下，食后反之。
①量影，昔者，周公造于土圭测影。
如宋大安寺慧严，道场寺慧观二法师，与太史官何承天，共论此土是边是中，观乃引周公测影之法，以一尺土圭用测日影，夏至之日，犹有余阴。
天竺此日，则无余阴。
立标测影之法，汉地亦然，且由来渐矣。
善见①云：受戒已，立取脚，随身量影，示春冬时，众数多少，后说四依②、四重等。
善见中。
谓令一人立于日中，齐头影处，以脚相接，或约全脚、半脚及指，随计多少，以分上下。
食前食后，同上分之。
众数多少，即指受人，而语通上下：若连上释，即谓示时定众不乱；若贯下释，即谓受已同听说相。
①善见，一七：受戒已，应步影。
步影者，正立住，取住脚为始，随身影长短步影，步影竟，教其时。
其时者，或冬时，或春时，或夏时竟，教日月时。
次教受戒时众数多少。
次与四依已，次说四重。
受戒已②四依，一、依粪扫衣，二、依常乞食，三、树下坐，四、依腐烂药。
注羯磨上二八。
若受人多者，但有受竟，在僧下坐。
乃至一切作已，方总集上座前，同时为说随相。
不必戒师。
次安置中，初示坐处。
在僧下者，坛场界广，准此可知。
今时坛窄，故出界外。
乃下，明说相。
不必戒师者，此示古非①。
疏云：有人行事，十人登坛②，随人说相，一一诫语。
今解：羯磨加法，随缘至三，示相诲约，任时前后，不专局也。
①此示古非，通释：依钞自有二通：一、约所受人，不局别说，总集说之；二、约能说师，不局戒师，余师通得。
所引疏文，但证初义；然云任时前后，则彰不必戒师也。
②十人登坛，济缘一七·一三：初叙非，十人登坛，谓受戒者；随人说者，谓随竟别说；趣举十人，余多亦尔。
理虽无害，事成烦重。
今下，显正。
羯磨加被，尚开三人；说相诫约，义无专局。
意令受竟，都集说之。
问：此新受戒人，相同界外来者，何不重和？
答：非是外来，当处新起。
释疑中。
前约通答，后人受时，直尔作法，故须此问。
别答不须。
准此，通答止被现僧；必有外来，更须别问。
次明说相。
据理随师具学，何独此四？
为缘起有过，且制四根本，若毁非用；余篇枝条，忏复僧数。
意在此也。
说相中。
初科，为缘起者，律因比丘受具已，与本二①行不净行，诸比丘呵摈，彼云何不先语我耶？
白佛，因制为说四夷。
十诵②僧祇③，更说僧残，是戒分故。
①本二，济缘二一·一一：本二即在俗时妻，二谓匹偶也。
白虎通云：匹，偶。
与其妻为偶，阴阳相成之义也。
统纪三云：故者，旧妻也；二者，偶也。
②十诵，二一，说四夷，更说僧残。
③僧祇，三六：已得具足，此戒序法，四波罗夷，十三僧伽婆尸沙，二不定，三十尼萨耆波夜提，九十波夜提，四波罗提提舍尼，众学，七灭净法，随顺法。
我今略说教汝。
如是，后和尚阇梨，当广为汝说。
应告之云：善男子！
汝受戒已，必谨奉持。
若但有受，无持心者，受戒不得，空愿无益。
宁起行用，不须愿求。
经论如此。
但佛世难值，正法难闻，人身难得，奉戒者难。
故上品高达，能受能持，修道会圣；下品小人，能受能破，心无惭愧，现世恶名，不消利养，死入恶道；中品之徒，善不自发，望上而学，可准下流耶？
若遂鄙怀，毁破佛戒，不如不受。
必须依佛正教，顺受随学，五夏已来专于律部。
若达持犯，办比丘事，修定习慧，会正可期。
自此已外，杂学言说，污染净戒，定慧无由生者，佛则不许。
故律云①：若师阙教授，当余处学，为长益沙门果故。
然后依文为说相也。
次科为二：初叙劝；然后下，正说。
初中二节，前劝护本体。
初举受随相须劝。
但下，次举四难劝。
故下，三、举上根劝。
经论如此者，如标宗所引劝持等文。
必须下，劝修三学。
会正即三乘圣道。
已外杂学者，谓世俗典籍，医卜伎艺，皆非本业，故知出家专崇道行，道行虽多，不出三学。
如沙弥篇广示学本，宜须隐括②，取悟于心。
下引律文，证须当学。
至圣乃已，故云长益沙门果也。
正说中。
但云说相，必兼四依。
言依文者，即指律本，但文相具委，人多诵之，故略不出。
然今备载随机羯磨，须者寻诵，此更不引。
写之甚易，不欲两繁。
既说相已，次说四依。
①律云，三四：彼和尚阇梨破戒见等，于沙门法无利益，听诱将去。
②隐括，通释：隐括不对文，隐括取意，故云隐括。
行宗，隐谓沉悉，括即搜罗也。
次为受衣钵坐具。
若沙弥时说净长衣钵者，更请施主，总将说净。
若沙弥时不说，则已犯长。
应令将舍，作吉罗忏，然后说净。
并和尚委示之。
受净中。
初明受衣等者，此犹同古。
戒坛经云：诸部并在问难前，今时在受戒后，无文所出，不足行用。
又疏云①：安有受后方事持衣？
相越常模，故乖正教。
若下，明教净施。
已、未两相，寻文可委。
①又疏云，业疏一八·二一：今从他部，受缘即持，既奉圣仪，须受圣法，然后白四领纳戒体。
已下大同。
①二舍戒，科文。
前卷初页本文二：初、受戒本篇，今第二也。
次授六念①。
法附中。
既受具戒，即须六念，忆戒缘身③。
师当先授，因附此篇。
牒章中，注明所出。
若准四分，衣食起观④，俯仰威仪，常尔一心，念除诸盖。
此据通相，观行尤难。
今此僧祇，别指六缘，制令系意。
近而可别，简而易成⑤。
故引彼文，通成今用。
①次授六念，问：上篇题注标舍戒六念，今颠倒者？
答：简正出三义。
一、宛陵云：前来篇首，下注文为简滥故。
若云六念舍戒，时人谓六念便堪舍戒，其体是一，所以云舍戒六念。
今依位次，故先六念。
二、依玄记云：标题下注文，盖是制作家取受舍相对也；释中先六念者，据行护次第。
三、依法宝解，受舍二处，互为先后者，表舍戒通前后等云云。
今详三解，第二名为正也。
②僧祇，一六：比丘要当知日数、应施食，知腊数，忆所受持衣、别众食、病不病。
③忆戒缘身，一、三是戒。
第一，日月，知说戒远近故。
第三，夏数，正念受体故。
余皆属身。
第六，康羸，正是念身。
第二，食处。
第五，同别内资。
第四，受净外资，俱属身收。
④衣食起观，律四衣犍度：云何摄持威仪，比丘若出若入，屈伸俯仰，执持衣钵，若饮食，若服药，大小便利，若眠，若觉，若来若去，若坐，若住，若睡，若觉，若语，若默，常尔一心，是谓比丘摄持威仪。
又五三大小持犍度：若行若坐，常尔一心，念除诸盖。
⑤简而易成，易·上系辞云：易则易知，简则易从；易知则有亲，易从则有功。
易简，而天下之理得矣。
本义云：人之所为，如乾之易，则其心明白，而人易知；如坤之简，则其事要约，而人易从。
易知则与同心者多，故有亲；易从则与之协力者众，故有功。
第一、念知日月①。
应言今朝白月②一日至十五日。
以纯大故，不云大小。
若黑月，有大小故，须两分之，今朝黑月大，一日至十五日。
或云今黑月小，一日至十四日。
此谓识去布萨远近，出家日月法式如此。
初念中。
前示念法，此下，显意有二：上约忆戒，下据异俗。
谓月分黑白，非俗法故。
①念知日月，于第一念中，今师意有总别之二：别者，初分黑白念者是也。
总者，次科若据律文等释是也。
准此当念云今朝正月小，一日乃至二十九日。
或云今朝正月大，一日乃至三十日是也。
此则此土之俗，不知黑白，故不须强分。
而准济缘，虽依俗问，制要之所归，唯在系念，且正为识布萨远近，故今时行事，分黑白念也。
若依尼钞，白月通唱大，即彼六念篇云：若是白月，应云今朝白月大，一日乃至十五日。
以白月一向大故，不须云小；若是黑月，便通大小。
又定宾律师意，与今家不同也。
彼疏云：第一念此月大，白月，一日。
此念意云黑白总论，以辨大小；若论数日，随黑白中分一二等。
准此释，即知月大小故，应俗人问，令识知之；分黑白故，亦识去布萨远近也。
应念云：今朝正月大，白月一日，乃至十五日。
黑月准之。
资行云：今当寺相传行事，依此定宾念之。
则知招提寺依行之矣。
②白月，宿曜经下云：西国每一月分为白黑两分，入月一日至十五日，为白月分。
入月十六日至三十日为黑月分。
问：何故名黑白月耶？
答：疏云：十六日已去，白亏黑生；月一日已后，白生黑亏，约相取分，故有斯名。
若据律文①，为俗人问，令使识知；若入聚落，先知日月数法。
准此方土，不论黑白，若答俗人，唯得通相云：正月小，今是某日。
此则道俗通知为允。
示别缘中。
初引示。
细详教意，若唯对俗，事非正要，纵不能答，亦无大损。
故知托彼为缘，终归系念。
准下，教随方对俗。
通相谓不言黑白。
允，犹顺也。
①若据律文，简正：准律·说戒法中，诸长者问比丘言今日是何日，比丘不知，俗人讥言日月尚不能知，有何圣法？
以此白佛，佛言自今已去，当作数法数日等。
时长者又问黑白月，比丘不知，佛言听作卅数法，十五属黑，十五属白等。
此见本律。
而允师钞云：若据律文者，指僧祇文也。
准此等释，西天俗尚知黑白也。
仍应有二意：一、为答俗人，二、为知布萨时也。
而东土之俗不论黑白，故云准此方土也。
第二、念知食处。
于中有三。
若全不受请者云我今自食己食①，有言食僧常食，有言我常乞食。
第二念不受请中。
准注羯磨，我今字误，合作我常②。
三并言常，方异受请。
世多念云③食僧常食，此局不受请者，安得滥用？
又言有请不背，意谓无请则食僧食，有请则赴他请，两期言之。
若此滥通，何名克念？
妄情臆度，全乖律检，故须清晨念定，不容后改。
亦有念已，复从他请，贪情恣任，无由约也。
①己食，行宗云：常食即僧食，别房即己食。
②合作我常，注羯磨下云：我常乞食，我常自食己食，我常食僧食。
③世多念云，然依注羯磨：若不常定者，应作是念言我无请处，今乞食，若食己食，若檀越及僧常食等，例知。
济缘：我无下，次受请者，须加有无。
通释：既明受请云僧常食，而记云局不受，甚难得心。
何者？
我常食僧食之常，约能受轨定；我食僧常食之常，名所受食体。
故僧常食者，犹曰僧家常例之食也。
疑钞文写误欤。
注羯磨明据故。
若不受请者，云：我今自食，无请处。
①又云：我今食僧食，无请处。
又云：我今乞食，无请处。
受请中。
初科，准羯磨云：谓不常定者。
①我今自食，无请处，若准羯磨应云：我今无请处，自食己食。
又云：我今无请处，食僧常食。
又云：我今无请处，乞食。
若有请者，有背、不背。
应云：今有请处，念自去。
有请中。
不背，可解。
若背者：今有某缘得背请。
今日有多请①，自受一请，余者施与长老，在某处。
应觅五众舍之。
若无人时，心念舍②：我某甲，今朝檀越施我正食，回施比丘某甲。
檀越于我不计③，我得自恣食。
此念法谓独住、兰若、远行、长病、饥时依亲里住，五种。
十诵开之。
开背有二。
初有缘背法。
注列三缘，即展转食戒开通文也。
羯磨念云：我有请处，今依背缘。
若无下，无缘背法，文中但出舍法。
准羯磨念云：我有请处，今舍与人。
然后舍之。
注五众者，此出僧祇④，彼云：我今得食，施与某甲比丘，乃至沙弥尼。
准此，本众对作，余则言告，并通舍之，以彼四众皆福田故。
心念中。
回施某甲者，漫指一人，但自离过，不必人往。
注中五种，十诵开者，彼因波斯匿王请佛及阿难食，阿难先已受请，不忆后受。
王请明日入王宫食，入口已，方忆⑥前请不与他。
佛知阿难心悔，告云心念与他已，便食。
波离问佛余人得尔不？
佛言不得，除五人。
一者，坐禅，二、独住，余三如注。
饥时依亲里住，此即第五一种。
有将为二，误也。
此三亦据无人。
①今日有多请，羯磨云：如是施与言：长老！
我应往彼，今布施汝。
②心念舍，羯磨云：我某甲比丘，今朝檀越施与正食，回施比丘某甲。
檀越于我不系，我当食。
③不计，五音集句：计，画。
又羯磨作系。
计，滞也。
④僧祇，一六：诸比丘心疑：世尊制戒不得处处食，我等云何当复得食？
即起白佛。
佛言：听作施食法，应作如是言。
⑤旧云当众相对，会正：五众，本众自相对。
义苑：五众者，通论也。
其实，当众自相对也。
⑥入口已方忆，十诵序云：阿难有二请，不以与他，不敢吐食，为恭敬佛故；又不敢咽，为持戒故。
第三、知受戒时夏腊①。
云：我于某年、月、日、某时，一尺木若干影时，受具。
我今无夏。
后若有者，随夏言之。
第三念。
依文但称年、月、日、时，不必妄加甲子、乙丑等。
①夏腊，钞批：应师云：风俗通曰：汉曰腊。
腊，由猎也，取禽兽祭先祖也。
此即岁终祭神也。
经律言腊，即岁义也。
第四、知衣钵有无受净等。
应云：我三衣钵具①，有长已说净。
后随有无。
衣、钵、药等，随有者念说净。
第四，注云随有无者，谓衣钵制物，摄理须具，遇缘暂阙，系念早营。
及余三长，限内未暇，恐忘须忆。
今人常无制物，生不说净，逐日对圣言称阙衣及未说净，迷教慢法，一至于此。
法语②之言，改之为贵。
①三衣钵具，具，即坐具也；二衣篇注云三衣钵具，一时加者是也。
四分云：持三衣钵具，诣佛所。
具，此言有二义。
一、具足义，记所谓衣钵制物，摄理须具。
又尼钞云：我五衣钵具足受持。
简正记七，西明寺法宝大师云：三衣与钵尽皆具足故。
二、坐具义，下师资篇引僧祇文云，三衣、钵、具、漉水囊等。
正勘本文云：三衣、钵、尼师坛、漉水囊、草履。
简正记：又座首义云：具字属于坐具也。
既同制物，岂有衣钵受持，坐具不持哉？
②法语，语，朱注：法语，词丽义正之语。
改者，非徒面从而已。
第五、念同别食。
云：我今依众食。
云：我今有某缘，应别众食。
广如随相。
五念中。
上明无缘不别法，准羯磨云：我今不别众食。
然别众唯约受请为言，若常住食则无别过，可准此文，但云依众。
必下，有缘开别。
九缘别众①，戒中委出，故指如后。
①九缘别众，别众食九缘开中，本宗七缘：一、病时，二、作衣时，三、施衣时，四、道行，五、船行，六、大众集，四人长一人为患，七、沙门施食时。
第六、念康羸。
云：我无病①，堪行道。
六中。
康谓安健，羸即有病。
文出二法，随时两用。
已上六事，总束为三：一三是戒；二四及五②，内外两资；第六即身。
身是道器，衣食道缘，戒即道基，三皆助道，故制常念。
晨朝不作③，止犯六吉④。
此是羯磨⑤，须合四缘：法须口说，言章无滥；事即六缘，无非诣实；人唯独作；处通两界。
缘乖法败，随有结犯。
古记云：防二十七罪⑥。
又印行⑦六念云：晨朝不作，得三十二罪。
此无所出，妄穿凿耳。
①我无病，羯磨云：我今不病，堪行道。
若有病者应言：我有病，念须疗治。
②二四及五，二念食处，五念知食同别，故二五并食，并为内缘。
四念衣钵，即为外缘。
③晨朝不作，问：济缘云六念且制清晨，实通朝夕，相违如何？
答：一往以判，第二第五之余，亦可通夕，而一具制不可离念，故相从第二第五清旦念之。
今记约行事，济缘据理通，故无相违。
或可上根理通日夕，常须忆念，如口口著著之制。
而下机不堪之故，且制清晨耳。
济缘约上机，今记依下辈也。
④止犯六吉，有二义：或约止作对辨，或约斥破古解。
下注斥云又印行六念云：晨朝不作，得三十二罪。
此无所出等是也。
⑤此是羯磨，业疏：日月、衣钵，非情也；夏数、受缘，二合也；念身康羸，惟情也。
对人以论，唯是独秉，可名心念；有缘舍请，乃是对首。
对界以论，通诸界作，开无别众。
记云：初对事中。
一四两念为非情；二三两念为二合；第六为情。
不列别众，应收二合受缘中。
次人中。
四分舍请是对首，僧祇无人开作念。
⑥古记云防二十七罪，会正记：第一念防三罪：不作，吉；不知布萨日，吉；俗问不知，吉。
第二念防三罪：不作，吉；背前向后，提；背后向前，吉。
第三念防四罪：不作，吉；不依夏坐，吉；不依夏受利满五，夷；不满，兰。
第四念防八罪：不作，吉；衣犯长，提；减量，吉；钵不具，吉；衣不具，吉；衣不受，吉；长钵，提。
第五念防六罪：不作，吉；破僧，兰；违屏谏，提；违僧谏，残；别众食，提；有缘不白入，吉。
第六念防三罪：不作，吉；违众，吉兰；若受女人送食，提舍尼。
已上二十七罪也。
⑦印行，资行曰：唐朝戒制六念折之，今指之，多印板开六念，故云印行。
僧祇云：受戒已，要畜漉水袋、应法澡罐等。
如随相中。
杂相，初科。
应法澡罐，谓一斗已下小者，指随相者，漉袋如饮虫水，澡罐即畜宝。
彼云：铁瓦瓶、铜盆、铜钵等器，别人得受。
五分①：新受戒者，必令诵戒；恐心退者，未可亦得。
二中。
言心退者，钝根未堪，故开后诵，不过五夏。
四分②先诵经论，及病亦开。
①五分，卷六：若恐新受戒人，生疑废心，教未可诵戒，不犯。
毁毗尼中不犯文。
②四分，一八：不犯者，语言先诵阿毗昙，然后诵律先诵余契经，后诵律；若有病者须差，然后诵律；当勤求方便，于佛法中，得四沙门果，然后当诵律。
毁毗尼不犯文。
善见①云：佛度比丘已，有三衣、钵盂、坐具、漉水袋、针线、斧子八事随身。
三中。
佛度比丘，即善来受者，随身制物，自然所感。
引圣况凡，理须恒具。
针、斧二物，补衣须用。
据论为制，在律归听②。
①善见，卷七：如来以梵音声唤：善来！
可修梵行，令尽苦源。
佛语不竟，便成比丘，得具足戒，三衣及瓦钵，贯在右肩上，钵色如青郁波罗花，袈裟鲜明如赤莲华，针、线、斧子、漉水囊皆悉具备。
此八种物，是出家人之所常用，自然而有，威仪具足。
②律归听，二衣篇中，六物中，入水袋，不入针筒，故且约此边，一往云归听欤。
四分云：为比丘与外道相滥，佛令问何时，何月，何和尚、阇梨等。
即知佛法与外道俗人有异，勘问知非贼住。
四中，即贼住缘起①。
此明时缘，为别邪正，故须常忆，用拟他问。
①贼住缘起，律三四，时谷贵人饥，年少外道，见佛僧多供养，己自剃发，著袈裟，手执钵，入众中食。
诸比丘问：汝为几岁？
彼不知。
复问：汝何时受戒？
和尚谁？
阇梨谁？
彼皆不知。
即问言：汝是谁耶？
彼自言，因而制贼心出家。
时有三时：从十二月十六日至四月十五日，为春；从四月十六日至八月十五日，为夏；从八月十六日至十二月十五日，为冬。
月有黑、白、大、小不同。
受戒已，抄出与之。
五中。
年有三时，月分黑白者，戒疏①云：道俗位殊，时数亦改故也。
俗则年有四时，道则岁唯三位，略于秋分也。
故三时之始，冬分在初，表无常也，令有慧者观时入道，不容非逸也。
又先黑后白者，三时之始，必十六日为初也。
①戒疏，行宗：故下，推教意。
俗以春为始，取其发生；道以冬为初，则取凋落。
出家厌世，非求荣故。
②彼以，谓戒疏冬、春、夏次第列之，今钞春、夏、冬，次第是俗列。
戒疏云冬四月以八月十六日为初，春四月者等。
二、明舍戒①者。
舍戒中。
总有四舍：一、作法舍，二、命终舍，三、二形生，四、断善根。
此明作法一种。
又舍通渐顿：若直作白衣，则三戒齐失，名为顿舍；若舍具作沙弥，或舍具、十作优婆塞，则名渐舍。
略知如此，余广如疏②。
①舍戒，表无表章云：初得功能，念念增长；令不新长，但顺旧住，不同前位，更不新生，即名为舍。
非舍昔者曾得体无名舍。
②如疏，戒疏六·一三明作法舍，具五缘成，彼中委悉。
行宗六·一二，淫戒不还戒注，可见。
四分云：若不乐梵行者，听舍戒还家。
若复欲于佛法修清净行者，还听出家受大戒。
增一阿含：开七反舍戒，过此非法。
僧舍中。
初引开法，律因跋阇子比丘不乐净行，还家与故二①行不净，佛因开舍。
文引佛语，不出舍法。
律云我舍佛，舍法，舍比丘僧，舍和尚，舍阿阇梨，舍诸梵行，舍戒，舍律，舍学事，受居家法，我作净人、外道等。
我作优婆塞②，我作沙弥。
须对比丘舍之，一说即成。
多论所谓：受如采宝，亦如登山③，必假多缘多力；舍如失财，如从高坠，不假多缘，故唯一说。
增一下，明分齐。
彼经因僧伽摩比丘七反降魔④，后更受具得阿罗汉，因开七反，已外不听。
①故二，佛祖统纪三曰：故者，旧妻也；二者，偶也。
即是本二。
②我作优婆塞，尼钞：若欲留五戒者，应言作优婆夷；若欲留十戒者，应言我作沙弥尼；若欲全舍者，应言我作在家白衣，愿大姊忆知，我是白衣。
婆论云：若无出家人可对舍，随对一白衣外道等，但使情相领解，一舍便成，不须至三。
③如登山，汉书·张统与子书云：从善若登，从恶若崩。
又归敬仪：为善若登，清升若爪上土；为恶若崩，沉滞如下之地。
④七反降魔，行宗六·一二：降魔不免破戒，故先舍之；极齐七反，已下不开，开中制也。
钞批：宾云：谓降烦恼魔也，由被烦恼逼，故舍戒也。
高云：为烦恼逼七反舍戒，乃是被魔降，何成降魔？
今亦可约七反受戒，名为降魔也。
又有传云：或比丘，魔女反来污之，第七反时，终厌了出家，故云尔也。
十诵①伽论：尼无舍戒更得受具。
尼舍中，引示。
云无更受者，女流报弱，多无志操，佛初许度，尚是曲开，何况再受，理非容纳。
①十诵，四一：若比丘尼一反戒，不复听出家受具戒。
问：若无重出家，何故开舍？
答：一、为不成波罗夷故；二、为来去无障①。
比丘建立义强，故开七反。
尼有一义，令在俗无过，不生讥丑过失。
广如彼部。
释疑。
答中，初列二义。
比丘下，示开制。
僧兼二种，尼但初义，各显所以，在文可见。
注文义决，唯障具戒。
①为来去无障，简正：来去者，今开舍戒不犯重，是去时无障；后时更欲出家，不成边罪之难，是来时无障也。
②作下二众，简正：今者体既清净，心乐佛法，令与十戒、六法，调身口意，依此修行。
四分律行事钞资持记卷第九四分律行事钞资持记卷第十宋余杭沙门元照撰记师资相摄篇第九释师资篇。
师通多种，今局二位：一、得戒和尚，二、依止阇梨。
余并一席作法，不论相摄。
资，取也，即目弟子取学于师。
若据沙弥①，亦依二师，行法大同，相摄无异。
然此所明，专约具戒，纵容相涉，非是正意。
言相摄者，括下一篇，不出三种：一、约心者，谓父子想；二、法，三、财。
互相济故。
问：此无羯磨，那属上卷？
答：计此合入受戒篇中，所以律文合为一聚，约前所摄，故同众行。
但事繁行广，故两分之。
①若据沙弥，沙弥有二位，各依二师。
形同二师者：一、和尚，二、剃发阇梨。
法同二师者：一、和尚，二、十戒阇梨。
和尚始终一人，阇梨随时一席。
若论依止阇梨，大同和尚。
文中既曰亦依，准知亦同上，以和尚及依止为二师耳。
佛法增益广大，寔由师徒相摄。
互相敦遇，财法两济。
日积业深、行久德固者，皆赖斯矣。
来意中。
初科，上二句明立教之意。
住持三宝，全赖人弘，师徒相摄，僧宝不断，则佛法增广也。
增益谓从微至著①，广大即遍布流通。
互下，示相摄之益，上二句通举三摄。
敦遇即心相摄，谓厚顾也。
日下，示解、行二益。
业谓所学，文通师资，义在弟子。
①从微至著，原人论云：从微至著。
净源录云：微著即粗细，变其文耳。
比玄教陵迟①，慧风掩扇，俗怀侮慢，道出非法。
并由师无率诱之心，资阙奉行之志。
二彼相舍，妄流鄙境。
欲令光道，焉可得乎！
彰非中。
上四句叙非法：初句明教坏，次句明人愚，三即俗轻，四谓道妄。
并下，推所因。
率，犹引也。
二下，示所损。
上明损自他；欲下，损佛法。
①陵迟，会正：毛诗云礼义陵迟，言不进益也。
故拯倒悬之急，授以安危之方。
幸敬而行之，则永无法灭。
篇意中。
上句示悲怀，拯急即拔苦故。
次句明慈行，安危即与乐故。
愚教任情，动成恶业，堕在苦处，喻如倒悬。
孟子云：当今之时，万乘之国行仁政，民之悦之，犹解倒悬。
下二句劝修彰益。
就中：初明弟子依止，后明二师摄受。
初中分二：初明师、弟名相，后明依止法。
问：云何名师、和尚、阇梨？
答：此无正翻。
善见云：无罪，见罪诃责，是名我师。
共于善法中教授令知故，是我阇梨。
论、传云：和尚者，外国语。
此云知有罪、知无罪，是名和尚。
四分律弟子诃责和尚中，亦同。
明了论正本云优波陀诃①，翻为依学，依此人学戒、定、慧故，即和尚是也，方土音异耳。
相传云，和尚为力生，阇梨为正行，未见经论。
杂含中，外道亦号师为和尚。
师名中。
问标三名。
师是华言，义通二师，文指和尚。
答中。
初句略答。
非此本有，故无正翻，显下诸文，皆义翻耳。
善下，引示。
初、引见论。
师即和尚。
彼因瞿陀②沙弥为育王说法，王以八分食供养，沙弥云：回与我师及阇梨。
王问二名，沙弥随答，文引答词。
无罪者，令无所犯故。
共于者，兼彼和尚故。
论下，会上师名。
初论、传③者，诸记并云④见论及法显传，疑是一文。
外国者，中梵自指五天之外⑤。
次、引四分。
诃和尚者，即云我犯戒，和尚不诃，不犯戒亦不知等，如后具引。
三、引了论。
正本者，中天语也。
准疏，本音邬波陀耶。
彼云：明了论疏稍近梵音，犹乖声论。
余亲参译，委问本音，如上所述。
即下，点示边语。
疏云：如昔人解和中最上，此逐字释，不知音本。
四、引相传。
纠，犹举也。
疏云：阿阇梨者，亦讹略也，如梵天音阿遮利耶，唐翻教授。
五、引杂含。
示通邪正。
已上且引诸出不同，华、梵二音，准疏为定。
①优波陀诃，多论音释：迦维罗卫称亲教师为邬波陀耶，北天竺国称和尚。
阿阇梨，此云屏教师。
②瞿陀，具云泥瞿陀，宾头沙罗王之长子修摩那之太子，阿育王之侄也。
育王杀修摩那自立为王，修摩那妃先已怀妊，已满十月，假服逃去，乃止泥瞿陀树下而生，因名。
七年时，有罗汉名婆卢那，度泥瞿陀为沙弥。
沙弥著衣持钵，入城经行，阿育王于窗牖中见唤沙弥供养，因为王说半偈云：不懈怠者是涅槃，若懈怠者是生死。
王闻已，白沙弥云：日供八分。
沙弥答：善哉！
当回与师。
王问：沙弥师是谁？
答曰：无罪，见罪呵责，是名我师。
王言：更与八分食。
沙弥答：善哉！
我当与阿阇梨。
王复问言：阇梨是谁？
答：共于善法教授令知，是我阇梨。
③论、传，钞批：论、传云者，检善见论第七卷云：和上者，外国语，汉言知有罪，知无罪，是名和上。
④诸记并云，简正：论者，见论第七；传者，释法显传也。
会正亦尔。
⑤指五天之外，名义云：传云和尚，梵本正名邬波遮迦，传至于阗，翻为和尚，传到此土，什师翻为力生。
又宋高僧传辨直译重译中云二、重译，如经传岭北，楼兰、焉耆不解天竺言，且译为胡语。
如梵云邬波陀耶，疏勒云鹘社，于阗云和尚是也。
弟子者，学在我后，名之为弟；解从我生，名之为子。
资名中。
以师望资，犹弟犹子；以资望师，如兄如父。
祖师义释，独出今文；诸宗制撰，率多承用。
次总相摄。
总相摄者。
通论彼此，心相向慕。
对下共行、别行，事条各异，故云总也。
尸迦①罗越六方礼经：弟子事师有五事：一、当敬难之；二、当念其恩；三、所有言教随之；四、思念不厌；五、从后称誉之。
师教弟子，亦有五事：一、当令疾知；二、令胜他人弟子；三、令知已不忘；四、有疑悉解；五、欲令智慧胜师。
六方礼经，佛世有长者名尸迦罗越，早起六方各礼四拜。
佛问其故，答云：承上如斯②。
佛言：不以事礼，各有所表③：东方父母事，南方师长事，西方夫妇事，北方亲属朋友事，下方奴婢事，上方沙门道人事。
今引南方，彼此五心，可解。
①尸迦，全一卷，后汉安世高译。
长阿含一一之初，善生经三之初之别译。
尸迦罗越，即善生居士也。
众经音三云：大品经中居士是也。
②承上如斯，谓自上代承来如斯也。
彼经云：父在时，教我六向拜，不知何应。
今父亡丧，不敢于后违之。
③各有所表，优婆塞戒经卷一以六方配六波罗蜜礼，谓以檀、戒、忍、进、禅、慧，如次配东、南、西、北、下、上。
又彼经卷三明供养六方，与今所配大同。
僧祇：师度弟子者，不得为供给自己故度人出家①者，得罪。
当使彼人因我度故，修诸善法，得成道果。
僧祇中。
初制非法。
末世皆然，唯图力役，焉知误彼？
得罪者，约制小过，论业叵言。
当下，教如法。
①度人出家，僧祇：不得为供给自己故，度人出家。
度者，得越毗尼罪。
四分①云：和尚看弟子，当如儿意；弟子看和尚，当如父想。
准此儿想，应具四心：一、匠成训诲；二、慈念；三、矜爱；四、摄以衣食。
如父想者，亦具四心：一、亲爱；二、敬顺；三、畏难；四、尊重。
敬养侍接，如臣子之事君父。
故律云：如是展转相敬重，相瞻视，能令正法便得久住，增益广大。
四分中三，初引示。
准下，义分。
初四心中：一是法摄；二、三心摄，上谓愍其未能，下谓怜其有善；四即事摄。
后四心中：上二怀恩，如怙于父；下二致严，如事其君。
敬下二句，总显四心。
事父唯孝，事君唯忠。
兼之者，师也。
儒礼云：师者，教人以道之称。
杨子②云：师者，人之模范。
今人无道，以何教人，将何模范？
妄摄徒属，群居不义。
开四趣门，塞三乘路。
毁戒作恶，互相赞护。
杨子所谓模不模，范不范，不为不多矣。
信哉！
故下，结益。
①四分，出三三。
又三四初，明阿阇梨看弟子亦如是。
②杨子，卷一学行篇云：师者，人之模范也。
模不模，范不范，为不少矣。
注曰：伤夫！
欲为而不得其道者多矣。
二、明依止法。
先明应法，二明正行。
初中。
言得不依止者，八人。
四分六种：一、乐静；二、守①护住处；三、有病；四、看病；五、满五岁已上，行德成就；六、自有智行②，住处无胜己者。
次明依止。
开不依中，本宗六人：初开头陀；次三开缘碍；后二开行成，上限五夏，下通未满。
①二守，四分：世尊有制，不得无依止而住，彼辄舍所住去，住处坏。
佛言：听无依止而住，为护住处故。
②有智行，律五九，听无依止住，凡有十段，今总括明之。
七、饥俭世无食。
十诵①云：若恐饿死，当于日日见和尚处住。
恐不得者，若五日、十五日，若二由旬半，若至自恣时，一一随缘，如上来见和尚。
八、行道称意所。
五分：诸比丘各勤修道，无人与依止，当于众中上座大德心生依止，敬如师法而住。
他部二种。
七据十诵。
文明和尚，依止义同故。
随住有食之处，故近远不定。
恐不得者，犹无食故。
二由旬半，共一百里。
自恣者，竟夏一来，极相远故。
一一下，总上近远处也。
此虽往见，由不同界，依止不成，故在开缘。
八中。
五分无人与依止者，摄他损己，惜道业故。
私心依他，亦不成法，还同不依。
①十诵，四云：有一比丘到亲里家，住四五日辞别欲去，亲里云：何故去？
答云：我须依止。
亲里言：今世饥馑，或当饿死，何用依止？
以是白佛，佛言：从今饥饿时，可得日日见和尚处听住，可日日来；若日日不得来者，可至五日；若五日不得来者，布萨时可来；若布萨时不得来者，至二由旬半，至自恣时应来见和尚。
二、须依止人十种。
四分云：一、和尚命终①；二、和尚休道；三、和尚决意出界；四、和尚舍畜众；五、弟子缘离他方；六、弟子不乐住处，更求胜缘；七、未满五夏。
须依中。
初七人。
上四明师阙，次二弟子有缘，并须即求依止。
后一未过教限。
言胜缘者，别选人处。
①和尚命终，和尚命终，律三四初，又同卷失依止中。
休道、决意、舍畜，均同卷阇梨不与依止文，以是例和尚，同举之乎？
缘离他方，弟子远行，制速受依止。
不乐住处，亦同卷，简和尚中，彼接云方便当移住处。
未满，五九卷。
八、不谙教网。
文云：若愚痴无智者，尽形寿依止。
此约行教明之。
十诵：受戒多岁，不知五法，尽形依止：一、不知犯，二、不知不犯，三、不知轻，四、不知重，五、不诵广戒通利。
毗尼母云：若百腊不知法者，应从十腊者依止。
僧祇中四法：不善知毗尼，不能自立，不能立他，尽形依止。
九、或愚或智。
愚谓性戾痴慢，数犯众罪。
智谓犯已即知，依法忏洗，志非贞正，依止于他。
十、不诵戒本。
毗尼母：不诵戒人，若故不诵，先诵后忘，根钝诵不得者，此三人①不得离依止。
后三人中。
第八，引文有四。
四分，文下，合云约行，似多教字。
十诵五法，并据戒本，上四不识相，下一不诵文。
母论中，律制依止，本为学法，学简智胜，不取腊高。
老年依少，但除礼足耳。
僧祇中，文脱第一不善知法，古本元有，非是文略。
初、谓施造乖仪，次、即愚于教相，三、无志操，四、不兼他。
九、十，可解。
①三人，彼接云：有四种过：一、不得畜弟子，二、不得离依止，三、不得作和尚，四、不得作阿阇梨，是名不诵戒者罪。
前之七人，未满五夏，故须依止；若满，不须。
后之三人，位过五夏，要行德兼备，便息依他。
通简中，初文。
七人，夏满不须者，此据行业成就为言；必无所立，还属后三。
息，止也。
然五岁失依止，约教相而言。
据其自行，终须师诲。
律云①：五分法身成立，方离依止。
更通诸教，佛亦有师，所谓法也。
如是广说。
义评中。
五夏业就，许不依他，于教无违，在行犹缺。
必希进趣，当复从师。
此则无简愚智，皆须尽寿也。
律下，引证，可知。
通诸教者，即涅槃②文。
又成论云：佛初成道，观一切人无胜己者，念言我所得法，因此成佛，还当依法为师。
多出经论，故令广说。
①律云，五九云：有五法不应无依止而住，谓无戒、定、慧、解脱、解脱知见，反之无依止而住。
②涅槃，卷四云：诸佛所师，所谓法也，是故如来恭敬供养。
又报恩经六云：佛以法为师，佛从法生。
又心地观经二云：诸佛所师，即是法宝。
所以者何？
三世诸佛，依法修行断一切障，得成菩提，尽未来际，利益众生。
以是因缘，三世如来，常能供养诸波罗蜜微妙法宝。
何况三界一切众生，未得解脱，而不能敬微妙法宝。
又智论卷三。
二、明依止正行。
分二：一、七种共行法；二、三种别行法。
次正行中。
初七共行，谓师资互须故，后三别行，唯在弟子故。
初中，七法者：一、众僧与师作治罚，弟子于中当如法料理，令和尚顺从于僧。
设作，令如法不违逆，求除罪，令僧疾与解罪。
二、若和尚犯僧残，弟子当如法劝化，令其发露已，为集僧，作覆藏、六夜、出罪等。
三、和尚得病，弟子当瞻视，若令余人看，乃至差，若命终。
四、和尚不乐住处，弟子当自移，若教人移。
僧祇：能说出家修梵行、无上沙门果，虽无衣食，弟子尽寿不应离和尚。
若欲游方者，和尚应送；若老病，应嘱人。
当教云汝可游方，多有功德，礼诸塔庙，见好徒众，多所见闻。
我不老者，亦复欲去等。
五、和尚有疑事，弟子当以法以律，如法教除。
六、若恶见生，弟子教令舍恶见，住善见。
七、弟子当以二事将护。
法护者，应教增戒、增心①、增慧，学问诵经；二、衣食护者，当与衣食医药，随力所堪为办②。
本宗中。
初，治罚者，谓七羯磨。
弟子下，分二：上明不令僧罚；设下，明已罚令解。
二中，初劝发露，为下，次为求忏。
三中，差及命终，看视功毕，不可中止。
四中，本明弟子移处。
下引僧祇，师送弟子，由是共行，不妨互显。
僧祇中，初制不得离，若欲下，明开暂离。
上二句明师不遮，若下明弟子忧念，当下明师安慰。
第五，与下法护何异？
此谓事有过失，容生疑悔，以教解之；下令修学，故非相涉。
六、恶见，谓著邪背正。
七中，出家学道，以法为本。
故先明法以资慧命，次列衣食，用摄形累。
须知二护，义有亲疏。
①增戒、增心，又增三中：复有三学：增戒学，增心学，增慧学。
何等增戒学？
若比丘具足持波罗提木叉戒，成就威仪，畏慎轻戒，重如金刚，等学诸戒，是为增戒学。
何等增心学？
若比丘能舍欲恶，乃至得入第四禅，是为增心学。
何等增慧学？
若比丘如实知苦谛，知习尽道，是为增慧学。
②为办，接云：自今已去，制弟子法，如是弟子应行。
若不行，应如法治。
此七种法，诸部多同。
僧祇：和尚、阇梨有非法事，弟子不得粗语如教诫法，应软语谏师应作是，不应作是。
若和尚不受语①者，应舍远去。
若依止师，当持衣钵出界一宿还。
若和尚能除贪等三毒，此名醍醐最上最胜。
不得离之。
余广如后。
五分中：若师犯僧残，求僧乞羯磨，弟子应扫洒，敷座，集僧，求羯磨人。
引诸部中。
初标示；僧下，正引。
初僧祇，文同五六。
前明谏劝可不。
言软语者，师兼父德，不许犯颜。
依止出界者，隔明失法，得别依人。
若和尚下，明有益不离。
醍醐，味中最胜，可喻明师。
下相摄中广引，故此指之。
次引五分，同上第二。
①不受语，彼云若言子！
我更不作，若尔，善。
若言止止！
汝非我和尚、阿阇梨，我当教汝。
汝更教我，如逆捋竹节，汝莫更说，若是和尚者，已下全同。
二、明别行法三种。
一、白事离过者。
律云：凡作事者，应具修威仪，合掌白师取进不。
若欲外行者，师以八事量宜，谓同伴、去处、营事也，三种交络，是非作句。
唯同伴是好人，去处无过，营事非恶，方令去也。
次明别行。
白事中。
四分，前明弟子白师。
事通一切①。
若下，明师当量可，且约外行。
八事者，三事互历为八：一、伴是，处、事非；二、处是，伴、事非；三、事是，伴、处非；四、伴、处是，事非；五、伴、事是，处非；六、事、处是，伴非；七、三种俱是；八、三种俱非。
三种交络者，总指八句。
唯下，简上七句，皆不令去，独取俱是一句听去。
①事通一切，但除大小便、用杨枝、礼佛法僧，不白，余一切白师故。
五分：欲行前，要先二三日中，白师①令知。
唯除大小便、用杨枝，不白。
五分中。
初别示他行。
唯下，通明一切。
文除不白，显余须白。
①白师，彼接云：师应筹量所住处，有可依止人，乃至听去。
本无令知字。
出一六。
十诵①中：一切所作，皆须白师，唯除礼佛、法、僧。
余同五分。
若弟子辞师行，云当至某城邑某聚落某甲舍。
非时白中亦尔。
当量行伴，知于布萨、羯磨、法事会座，如法者得去。
不受语辄往，明相出时结罪。
十诵，初通明诸白。
同五分者，并除大小便等。
若下，别显出行。
前明白法。
非时亦尔者，非时入聚，对余人作牒处同上。
当量下，明师可不。
布萨名清净，谓对治止过也。
羯磨名业，谓如缘作善也。
法事会坐者，说法、诵戒两集也。
不受语者，谓师不许而故违之。
①十诵，四二，又六，又六一，彼云：不白和尚，不得一切有所作；除大小便，嚼杨枝，礼佛。
僧祇①：不白师，得取与半条线、半食。
若为纫，一条线，不白，得罪。
有剃发师来②，和尚不在，当白长老比丘。
师后来时，还说前缘。
余事准此。
若弟子大施③者，师量弟子持戒、诵习、行道者，应语言：此三衣、钵、具④、漉囊等，出家人应须，不得舍之。
若有余者，告云：此施非坚法，汝依是得资身行道，不必须舍。
若言我自有得处者，听。
若欲远行，不得临行乃白，应一月、半月前预白，令师筹量。
若不能一一白师，当通白。
欲作染衣事⑤亦同得。
僧祇文为四节。
初白师须不。
上明少物不白。
若下，明作务须白。
纫，女邻反，索线也。
有下，明师出转白。
师后来者，谓归本处也。
说前缘者，述前已白也。
余准此者，例通多事也。
若弟子下，二诫资行施。
亦由未白，故有斯诫。
非坚法者，有漏世福，容谢灭故。
若达法空，不取施相，成无漏善，则是坚法。
若欲下，明出行白。
若不下，明通白，染衣事中所摄多事，皆不须白。
又如经营佛法僧事，随举总相一事白之，故云通耳。
古记并立⑥通白法云从今清旦，至明清旦所作一切事，白阿阇梨知。
便谓晨朝白已，一日不须。
此不出正教，妄生构立。
且律制白师，本取可不，但云一切，为是何事？
如何量宜？
况前引诸教多种白法，皆应无用。
今犹行之，无知故也。
①僧祇，二八云：若欲与他物时，应白师。
师应问与谁？
若言寡妇女、淫女乃至不持戒比丘，应语不应与此人等相习近。
乃至若欲取他物时，应白师，师应问谁与汝？
若言大童女，乃至不持戒比丘与我，应语莫与此人等相习近。
若言善持戒者，语取。
问：齐几许得不白？
与取半条线、半食，是名不白与取。
文中取、与者，非谓师物。
取，谓他与自取。
与者，将己物与他也。
少分，则不白。
②有剃发师来，钞批云：检祇云：若和上、阇梨入聚落后，剃发人来，欲令剃发者，应白余长老比丘我欲剃发；师后还，应更白师。
③大施，彼云：应白师言：我一切所有尽欲布施。
师应语：出家人要取三衣、革屣。
弟子言：我除是外，一切尽欲布施。
师应相望，若不善持戒，不受诵习行道，应言听；若善持戒，能受诵习行道，应语布施非是坚法，汝依是诸物，以备汤药，得坐禅诵经行道。
若言我有亲里，自供给我衣食病瘦汤药，师应语：若尔者，听。
是名大施。
④此三衣钵具，具者，言坐具耳。
彼二八云：我一切所有，悉欲布施。
师应语：出家人要三衣、钵、尼师坛、漉水囊、革屣。
弟子言我除是外。
⑤染衣事，本文云：欲染衣时应白，若浣时、煮染时，一一应白。
若不能者，但言我欲作染衣事，一白通可。
彼又熏钵事，出通白法。
⑥古记并立，会正：今欲一日中免不白者，晨起白言：大德一心念，弟子某甲，从今日清旦至明旦，所作一切事，白阿阇梨知。
善见：弟子随师行，不得去师七尺，不应蹋师影。
离是应白知。
善见中。
彼有七法：一、太远，恐不闻；二、太近，恐踏师影；三、上风，恐臭气熏师；四、高处，恐成骄慢；五、当前，碍师观望；六、当后，回顾唤难；七、立于左右七尺许。
今引二、七两法。
四分多种：或出界，或与他物，或受他物，及佐助众事，并须白师。
四分，可解。
二、受法者。
四分云：彼清旦入和尚房中，受诵经法，问义。
广如依止中。
受法中。
指下依止，下云日别三时教三藏教法等。
三、报恩法。
四分云：清旦入房，除小便器，白时到等。
应日别朝、中、日暮三时问讯和尚，执作二事，劳苦不得辞设。
广说具四纸余文，必须别抄依用。
一则自调我慢，二则报恩供养，三则护法住持，正法久住也。
报恩中。
四分为二。
前略引行相。
二事者，律云：一、修理房舍，二、补浣衣服。
广下，二、指文劝依。
即受戒犍度第三十一卷末。
彼云：自今已去，制弟子法，应行；若不行，应如法治。
然后列相。
此不繁引，须者寻之。
僧祇云：弟子晨起，先右脚入和尚户已，头面礼足问安眠不。
余同①四分。
僧祇中。
右脚者，傍门左入，以从顺故。
同四分者，除大小器等。
①余同，彼云：应出小行器、唾器，著常处。
十诵：若浴和尚，先洗脚，次髀，乃至胸背。
若病①，先用和尚物，无者自用，若从他求。
日三时②教弟子云：莫近恶知识、恶人为伴。
弟子③若病，虽有人看，而须日别三往，语看病者莫疲厌，此事佛所赞叹。
十诵。
初明弟子勤劳。
先脚至上，浴法须尔。
病用物者，谓药饵之资。
日下，明师摄济。
恶知识者，顺己欲情，染习易故，最不可近，故切训之。
一、坏名闻，二、障学业，三、丧德行，四、失正信，五、伐善根，六、堕恶道。
近善知识，反上可知。
智论云：随逐恶者，皆由无智。
古儒云：见贤思齐，见不贤而内自省。
成论四轮：一、住善处，二、依善人，三、发正愿，四、植善根。
况今末劫，人非上智，志性无定，好恶随缘。
凡在学流，切宜择善。
因兹言及，闻者三思。
佛所叹者，看病福胜，如下卷引。
①若病，十诵四二：若和尚病者，弟子应看。
若活，若死，应觅随病食、随病药。
应取和尚物，作供养。
若和尚无者，自办。
并自无者，从他求。
若无知识不能得者，乞食时，得好者，应与和上。
②日三时，十诵四二：应日日三时教弟子，早起，食后，日没时。
早起应教言：莫近恶知识，恶伴，弊恶人。
食后、日没亦尔。
③弟子，十诵四二，有和上看弟子病法，前弟子看和尚病全同，与此文异。
杂含云：若比丘不谄幻伪、不欺诳，信心、惭愧、精勤、正念，心存远离，深敬戒律，顾沙门行，志崇涅槃，为法出家，如是比丘，应当敬授。
由能修梵行，能自建立故。
杂含中，初明弟子如法。
上二句离二过，谄伪是心，欺诳即口。
信下三句，修三业。
义分五行：一、离惑倒，二、无放逸，三、不懈怠，四、绝妄缘，五、远尘染。
次第对之。
深下，奉教行。
志下，期圣道。
如是下，劝师敬念。
大门第二，明二师摄受法。
其和尚摄行与依止大同，合而明之。
就依止法七门。
二明摄受，标示中。
和尚摄行同者，下七门中，三及五、六，通明二师，余四唯局依止。
一、依止意者。
新受戒者，创入佛法，万事无知，动便违教。
若不假师导，进诱心神，法身慧命，将何所托？
故律中制，未满五岁及满五夏愚痴者，令依止有德。
使咨承法训，匠成己益。
制意中。
初叙由；故下，引制。
咨承是资行，匠成即师德，此二句出制教之意。
二、明得无师时节。
律中开洗足、饮水已，说依止。
二中。
四分，因比丘不洗足、饮水，便依止，迷闷倒地，佛因开之。
十诵①：无好师，听五六夜；有好师，乃至一夜不依止，得罪。
十诵开五六夜，为选择故。
与下伽论延促少异。
①十诵，三九，有看病人未满五腊，入村乞药，不得药故，即于彼处复求依止，依止复病。
以是白佛，佛言：从今听若五夜，若六夜无依止。
尔时，六群无缘，五夜不求依止。
佛言有好依止师，已下同。
接云：若比丘无依止，乃至不得取僧洗脚水用。
摩得伽①：至他所，不相谙委，听二三日选择。
此律亦尔。
五百问云：若不依止，饮水，食饭，坐卧床席，日日犯盗。
若经十夏不诵戒者，罪同不依止。
五百问中。
初不依止，受用犯盗者，须约私物，师复不许；既非相摄，辄用同盗。
必是僧物，十方同分，或师通允，不为窃盗；理如十诵，违教吉罗。
或可论家制急。
约缘辨犯，义非重夷。
若下，不诵戒者，腊同师位，教行无知，不堪利养，故同犯盗。
亦如上通。
①摩得伽，卷六·七：有一客比丘不洗足消息，先求依止。
此比丘体力疲极，求觅依止，迷闷倒地，即便命终。
佛言：听诸比丘脱衣钵，拭足尘，洗足已，二三日，然后依止。
三、简师德。
因明诸师不同。
四分：五种：一、出家阇梨，所依得出家者；二、受戒阇梨，受戒时作羯磨者；三、教授阇梨，教授威仪者；四、受经阇梨，所从受经，若说义，乃至四句偈也；五、依止阇梨，乃至依止住一宿也。
和尚者，从受得戒者是。
和尚等者，多己十岁。
阿阇梨等者，多己五岁，除依止。
第三，列名中。
初出家者，即十戒师①。
和尚、阇梨等者，谓与二师夏次同也，亦名同和尚同阇梨。
依止必满十夏，不在等中，所以除之。
①即十戒师，钞批：一出家阇梨者，即是剃发师也。
与今记异。
又简正：大德云：此中合有剃发阇梨，即摄在出家阇梨内也。
若依玄记云，出家阇梨非剃发，此二各别，故羯磨疏中辨六种，即有剃发阇梨。
若准此文，四种阇梨，要多己五岁，方号阇梨。
余未满者，虽从受诵，未沾胜名。
若准九岁和尚，得戒，得罪，此虽未满，得名何损？
得名中。
前约夏简，未满不名。
若下，准例得名。
又上四阇梨，不得摄人而替依止、和尚处。
由一席作法，非通始终。
若作师者，更须请法。
摄人中。
若作师更请者，上四阇梨，必满十夏，欲从依止，前法已失①，故令更请。
①前法已失，资行：是指羯磨、教授二也，彼受戒时既请，恐疑尚有请法，更不请。
故今判云前法已失等也。
律中，二师行德三种：一、简年十岁已上；二、须具智慧；三、能勤教授弟子。
有七种共行法，更相摄养，如和尚法中。
列德中。
律中因制依止，有新受戒者，受人依止，多起非法，故制十岁；又有十岁愚痴比丘，受他依止，多造非法，复制十夏有智慧者；又有自谓有智慧者，受人依止，复制阇梨行法，令教诫等。
此三必具，阙一不成。
下指共行法，与前无别。
摩得伽云：凡欲依止人者，当好量宜，能长善法者。
及问余人此比丘戒德何似？
能教诫不？
眷属复何似？
无有诤讼不？
若都无者，然后依止。
选择中。
伽论初明自选，及下，明问他。
言都无者，总上三种，谓戒德无缺，教诫无倦，眷属无诤。
僧祇：不得趣尔请依止。
成就五法：一、爱念，二、恭敬，三、惭，四、愧，五、乐住。
僧祇五法，并制弟子。
此彰师德归摄人心，能感弟子成此五者，方可依止，即属简德。
四分：诸比丘辄尔依止，不能长益沙门道行，佛令选择取依止。
即师有破戒、见、威仪等，并不合为依止。
因二岁①比丘，将一岁弟子往佛所，佛诃责云：汝身未断乳，应受人教授，云何教人耶？
若师②有非法，听余人诱将弟子去。
五百问云：其师无非法，而诱将沙弥去，犯重。
因说老病比丘死缘。
四分三段。
初、明选德。
言辄尔者，律云：彼不选择人受依止故。
即下，示过。
文略诃责等四治，故云等也。
因下，二、明简年。
二岁比丘，即律缘起尊者婆先也。
未断乳者，喻于婴儿，岂能生子也。
若下，三、明诱去。
律因二师破戒见等，佛言：听作如是意：诱去欲令长益沙门法故。
引五百问，反示如法，不听。
言犯重者，成盗人故。
因说者，彼云：昔有比丘辄诱沙弥去，此老比丘无人看视，不久命终，故制。
律中，六群诱他弟子，佛言不应。
止犯吉罗。
论中重者，必约盗心。
①二岁，律三三：和尚始二岁，将一岁弟子，往世尊所。
佛问言：汝今几年？
报言二岁。
复问言：弟子几岁？
报言一岁。
佛诃责言。
已下大同。
②若师，三四云：破戒、破见、破威仪，若被举、二灭等，于沙门法无利益。
善见云：若不解律，但解经论，不得度沙弥及依止。
僧祇：成就四法，名为持律。
谓知有罪，知无罪，知轻，知重。
下至知二部律，得作和尚。
善见中。
明简学业。
检行决疑，必依解律，故余不许。
下引僧祇。
转释解相，遮滥预故。
知二部律，不系四中，不能如上观察机缘，然知律相，容可咨问。
自余不许，故云下至。
三千威仪多有请二师方法，及摄受共行之仪。
三千威仪，彼文甚广，撮要引之。
第二卷首云：新至比丘欲到贤者所，请作依止阿阇梨，当先自说言：我为某，远离三师，各去是若干里，今独来在此，本意欲学。
连遇国郡不安，故来到是。
今自归贤者，贤者为我作依止阿阇梨。
贤者用某自归故，受某甲为弟子。
贤者当用法故，为某甲作阿阇梨。
说已，头面作礼陈请等。
又云：弟子依止阿阇梨，有五事：一者，当数往；二者，至户当三弹指；三者，入当头面礼；四者，长跪问消息；五者，当还向户出。
复有五事：一、旦往问讯；二、师呼即著袈裟往，不应单身；三、当扫地具澡水，拂拭床席；四、若有所作，若出入行止当报；五、受经问解得不得，不应有恐意。
四、明请师法。
律中：由和尚命终，无人教授，多坏威仪。
听有依止，如上和尚法。
令法倍增，增益流布。
第四。
示缘中。
言多坏者，律云不按威仪，著衣不齐整，乞食不如法，处处受不净食，受不净钵食，在大食上小食上高声大唤，如婆罗门会坐无异。
听下，示制。
元立依止，补和尚处也。
僧祇亦得名师为尊。
请文云：大德一心念！
我某甲比丘今请大德为依止阿阇梨，愿大德为我作依止阿阇梨，我依大德故，得如法住。
彼言：可尔！
与汝依止，汝莫放逸。
请法中。
准律具仪，跪膝合掌，然后陈请。
僧祇异名，如前篇引。
注中示知加改。
彼云①：我某甲求大德为依止，愿大德与我依止，我依止大德住。
故知加改不唯阇梨二字。
①彼云，本文云：请依止法者，应偏袒右肩，胡跪接足，作如是言：尊忆念，我某甲从尊乞求依止，尊为我作依止，我依止尊故得住。
五分①云：我当受尊教诫，不者不成。
先不相识者，应问和尚、阇梨名字，先住何处，诵何经等；若不如法，应语云汝不识我，我不识汝，汝可往识汝处受依止；若疑，应语小住，六宿观之，合意为受。
若依止师不答许可者，不成。
四分云：彼遣使受依止，遣使与依止，皆不成。
成不中。
五分，初明弟子受教之词。
本律无文，今须准用。
先下，明不识观量。
若依下，明师不答。
四分，遣使谓身不现前，不成作法。
遣受即弟子慢易，遣与谓师之率尔。
①五分，一六云：我某甲今求尊依止，尊为我作依止，我依尊住，尊当教诫我，我当受尊教诫。
五、师摄受法。
大同前法。
五中。
标云大同者，即共行七法。
僧祇云：日别三时，教三藏教法。
不能广者，下至略知戒经轻重、阴界入义。
若受经时、共诵时、坐禅时，即名教授。
若不尔者，下至云莫放逸。
教诫中。
初文僧祇广略，次第四节。
初明广说三藏。
晨朝、日中、昏暮，为三时也。
不下，略说三藏。
律藏戒相，经论三科，皆其要者。
若受下，复以禅、诵便当教授。
若不下，直言约勒，不引经律。
已上四法，言虽繁省，并须三时。
准此以明，今听讲、禅、斋，初学者并令依止。
每日教诫，过成繁重。
不行不诵，徒设何益？
指过中。
以文开略法，自可依行，况法语难遵，人情易厌，故指其繁重，意使随宜。
禅、斋者，谓坐禅时，及中食时也。
凡请师法，前已明之。
今重论意有四：一、作请彼摄我，我当依彼慈念矜济；二、取道法资神，乞令教授，行成智立；三、自申己意，我能依止，爱敬如父；四、能遵奉供养，惭、愧二法在心。
必具此四，可得请他。
违此悠悠，徒费无办。
请意中。
计论请意，合在前科，然叙资心，为彰师摄，故此明耳。
初二句，即指上科，前但出法，不明意故。
或可指简德中僧祇五法，或指总相摄中父想四心。
以五法四心，即同四意，此但广之，故云重也。
四中。
初、示相依，二、明顺学，三、敬慕，四、执劳。
二法者，杂含云：告诸比丘：有二净法能护世间，即惭、愧也。
必下，结示可不。
悠悠，谓闲慢也。
办，成也。
比有大德，多人望重，每岁春末，受戒者多。
一坐之间，人来投请为和尚者，或十、二十。
及至下座，独己萧然，此则元无两摄。
成师之义，略同野马①；极而言之，受同阳焰。
斥非中。
萧然，寂静也。
两摄，或约师、资相望，或约财、法二事。
成下，喻师、资非久也。
野马者，天台云：风动尘故，旷野中如野马。
极下，喻受法不成也。
阳焰者，智论云：饥渴闷极，见热气谓为是水。
此谓似有而无也。
①野马，智论：以日光风动尘故，旷野中动如野马，无智人初见之为水。
慧影疏云：阳春之月，有日光动尘，西国名为阳焰，此国名为野马。
无智者见之，执言是水，而实非水。
已上出宝钥纂解一。
②庄子云，逍遥游篇：野马也，尘埃也，生物之以息相吹也。
口义云：野马，游丝也，水气也。
子美所谓落花游丝白日静是也。
玄英疏云：春之时，阳气动发，遥望薮泽中，犹奔马，谓之野马。
音义云：野马，春月泽中游气如野马驰也；尘埃，天地间气蓊郁如尘埃扬。
又续云：言世间生物，以其气息自相吹嘘也，故空中有此物。
杂含云：五缘令如来正法沉没：若比丘于大师所，不敬、不重，不下意、供养、依止故。
反此，则法律不退。
引诫中。
大师者，德重学优，堪为世范，非今紫服滥称之者。
不下，列示五缘。
上二可见，下意、供养、依止为三。
五分：二师亦不得以小事留①弟子住。
若于白衣前出鄙拙言②，应令觉知。
广如第二十三卷。
五分。
小事，谓供给承事也。
若下，恐俗轻侮，正其所失。
准彼乃是弟子觉师，今此反之，意通彼此。
下指广相，文见二十七。
①以小事留，钞批：谓弟子欲向余方学集胜业，不得为小事留之。
②出鄙拙言，五分二七：若在白衣家说法，不应乱语。
若师出鄙拙之言，应令觉知。
善见：和尚多有弟子，留一人供给，余者随意令读诵。
善见，留一者，乃知师摄，意本利他，不图役力。
僧祇：弟子为王难，师必须经理。
若贼抄掠等，觅钱救赎。
不者，获罪。
僧祇中。
王难谓为官系闭等。
贼抄须赎者，属彼强故，若夺成盗；必自脱免①，师摄无过。
不下一句，违上两制，结师小罪。
①必自脱免，盗戒云：十诵：若比丘为贼所获，自偷身贼所，无犯；若师夺弟子将来，得重。
今次明老弟子法。
老弟子中。
但令夏次在上，不必年老。
十诵：大比丘从小比丘受依止，得一切供养，如小事大。
唯除礼足，余尽应作。
十诵，可解。
僧祇：一切供给，除礼足、按摩。
若病时，亦得按摩。
应教二部戒律，阴界入、十二因缘等义。
虽复百岁，应依止十岁持戒比丘，下至知二部律者。
晨起问讯，为出大小行器①，如弟子事师法。
僧祇中。
初句标同。
除下，简异。
礼足永闭，按摩时许。
应下，示同，上明师以法摄，同上日别三时，教三藏教法等。
百岁须依者，举多况少也。
下至知二部律，谓不具上知有罪等四法也。
晨下，明弟子报恩。
①大小行器，彼接云唾壶，举置常处，与齿木，迎食，浣衣薰钵等。
六、明治罚、诃责法分四：初、明合诃之法；二、依法诃诫；三、不应之失；四、辞师出离。
第六。
标分中。
合诃是过，诃诫即法，余二可知。
初中。
四分有十五种。
谓：无惭，无愧，不受教，作非威仪，不恭敬，难与语，恶人为友，好往淫女家、妇女家、大童女家、黄门家、比丘尼精舍、式叉尼、沙弥尼精舍，好往看龟鳖。
律文如此。
今所犯者，未必如文。
但有过者，准合依罚。
置而不问，师得重罪。
示过中。
初文。
律列八个五事①，总四十句。
初至不恭敬，即初五事。
次五云：无惭、无愧、难与语、恶人为友、好往淫女家。
今束其同者，止取别相，但十五事。
又式叉、沙弥尼，律中合列第七五中，今离为二相耳。
上六注释，可解。
戾，犹逆也。
友恶人者，近习不善故。
淫女下七种，履涉非处故。
看龟鳖者，放恣嬉游故。
律下，例通余过，劝令依罚。
重罪者，制唯犯吉，约业尤重，如下引示。
①律列八个五事，见律三四。
善戒经云：不驱谪罚弟子，重于屠儿、旃陀罗等。
由此人不坏正法，不定堕三恶道；畜恶弟子，令多众生作诸苦业，必生恶道。
又为名闻利养故畜徒众，是邪见人，名魔弟子。
五百问云：有师不教弟子，因破戒故，后堕龙中，还思本缘，反来害师。
广如彼说。
善戒中。
举极恶人，以况其罪，犹更过之。
好为人师①者，宁知不易乎！
旃陀罗，经音义中译云严炽②，亦云主杀人，即魁刽③之名也。
五百问中。
彼云：迦叶佛时，有比丘度弟子不教，多作非法，命终生龙中。
受苦不能忍。
便观宿命，本作沙弥，不持禁戒，师亦不教。
作念瞋师。
会其师与五百人乘船度海，龙即出水捉船，索此比丘。
众人即问，乃述本缘。
众不得已，欲捉比丘。
彼曰：我自入水，不须见捉。
即便投水丧命。
①好为人师，孟子·离娄上：人之患在好为人师。
②严炽，名义云：严炽，谓恶业自严，行时摇铃持竹为标帜故。
若不尔者，王必罪之。
今作炽者，恐误乎！
或可借音。
③魁刽，涅槃经二九，出十六恶律仪，乃至十二，魁刽云云。
杂心云：魁刽者，主杀人自活。
问：为具五过方诃，为一一随犯而诃？
答：随犯即诃，方能行成。
又若作此过，虽犯小罪，情无惭耻，理合诃责。
若心恒谨摄，脱误而犯，情过可通，量时而用，不必诃止。
释疑中。
前引过相，八五列之，恐疑犯五方诃，故须明决。
答中。
初正答；又下，教酌情用舍。
如文易会。
杂含①云：年少比丘不闲法律，凡所施为，受纳衣食，贪迷纵逐，转向于死，或同死苦。
舍戒还俗，损正法律，谓同死苦。
犯正法律，不识罪相，不知除罪，谓同死苦。
是故比丘应勤学法律。
引劝中。
彼经：有一年少比丘，出家未久，不闻法律，当乞食时，不知前后次第，比丘诃谏不从，佛因垂诫。
文如钞中。
不闲等者，谓愚教也。
凡所下，明造过也。
转向下，示现报也。
舍戒下，释上转向死也。
犯正下，释上同死苦也。
是下，结劝。
文中两言谓同死苦，准经，上句合云谓向于死。
经云：所言死者，谓舍戒等；同死苦者，谓犯正等。
经中牒释，今易于下结，语不当异。
引经对校，定是传误，须考本文，无劳强释。
①杂含，三九，凡所已下二句取意，彼云：依诸长老，依止聚落，著衣持钵，入村乞食，不善护身，不守根门，不专系念，不能令彼不信者信，信者不变。
若得财利、衣被、饮食、卧具、汤药，染著贪逐，不见过患，不见出离，以嗜欲心食，不能令身悦泽，安稳快乐。
缘斯食故，转向于死，或同死苦。
二、明诃责法。
凡欲责他，先自量己内心喜怒。
若有嫌恨，但自抑忍。
火从内发，先自焚身。
若怀慈济，又量过轻重。
又依诃辞进退，前出其过，使知非法。
依过顺诃，心伏从顺。
若过浅重诃、罪深轻责，或随愤怒，任纵丑辞：此乃随心处断，未准圣旨，本非相利，师训不成。
宜停俗鄙怀，依出道清过。
内怀慈育，外现威严，苦言切勒，令其改革。
第二诃诫。
叙如非中，分三。
初诫自量。
若怀下，次示正法。
次第有四：初句明利他；次句明观察；又依下，出过相；依诃词者，即下五种。
重轻随用，故云进退。
依过下，正诃责。
若过下，三、劝依教。
初列非，宜下，正劝。
停，止也。
鄙怀者，即上诸非。
出道者，即前四法。
然言之甚易，为之极难。
若不怀瞋，安见诃责？
虽云世有，何尝见之。
苟自识心，不如抑忍。
依律五法次罪责之。
四分云：弟子不承事和尚，佛令五事诃责：一、我今诃责汝，汝去；二、莫入我房；三、莫为我作使；四、莫至我所外事经营，不得来师左右。
依止师诃改云汝莫依止我；五、不与汝语。
列如法中。
四分五种，注释甚明，无劳烦释。
但初重，后轻，中三互望，并通轻重。
①由过极重，简正：玄云：不但犯重为重，或虽犯轻，约他恼处深，故名为重也。
自三世佛教，每诸治罚，但有折伏诃责，本无杖打人法。
比见大德众主，内无道分可承，不思无德摄他，专行考楚。
或对大众，或复房中，缚束悬首，非分治打。
便引涅槃三子之喻。
此未达教。
然彼经由住一子地悲故，心无差降，得行此罚。
即涅槃云勿杀勿行杖等，此言何指？
不知通解，辄妄引文。
纵引严师，此乃引喻，不关正文。
执涅槃中。
叙过为二。
初示正教。
三世者，释迦为现，已前为过，弥勒已后为当。
然过去已灭，当来未立，安知其教？
盖诸佛道同，举现可验。
又复现教并明过、未，故可知也。
但佛法仁慈，必无陵物，恒沙皆尔，岂止释迦乎！
比下，指非法。
便下，斥妄引。
初标破。
彼经第三，因迦叶菩萨问长寿因，佛答：应护众生同于子想。
迦叶白佛：若有破戒作逆毁正法者，何得皆子想？
因此令以羯磨治罚，乃至云若见比丘见坏法者，置不驱遣诃责举处，当知是人佛法中怨等。
迦叶复白佛言：如佛所言，则不等视一切众生，同一子想，如罗睺罗。
乃至佛言：譬如国王大臣宰相，产育诸子，若二、三、四，将付严师教诏，假使三子病杖而死，余有一子，必当苦治，要令成就。
乃至如来亦尔，视坏法者，等如一子。
愚人执此，故行杖罚。
然下，委斥。
初出经意。
一子地悲者，若准经中，正明如来；下引摄论，则通初地。
即下，引经反质。
即第十卷偈云：一切畏刀杖，无不爱寿命；恕己可为喻，勿杀勿行杖。
不知下，责其妄引。
严师为喻，即如上引。
如摄论言菩萨得净心地，得无分别智，方便具行杀生等十事，无染浊过失等。
今时杖治弟子者，咸起瞋毒，勇愤奋发，自重轻他，故加彼苦。
若准涅槃恕己可为喻，则针刺不能忍之。
引深位中。
初正引。
净心者，即初地，亦名欢喜地。
无分别智，于诸众生同于一子，无取舍故。
方便者，示现权巧度众生故。
十事即十不善。
今下，斥滥。
准涅槃者，即上偈文。
恕，犹度也。
智论云：苦力多，乐力少。
若人遍身受乐，一处针刺，众乐都失，但觉刺苦。
又有愚师引净度经三百福罚。
此乃伪经人造，智者共非。
纵如彼经，不起三毒者，得依而福罚。
今顺己烦恼，何得妄依？
净度伪经，如序所列。
旧记云：彼明重罪打三百，中罪打二百，下罪打一百，皆得福也。
此下，斥非。
初指伪。
隋朝焚毁，古德不用，故云智者共非。
纵下，纵破，可解。
律中，瞋心诃责，尚自犯罪。
乃至畜生不得杖拟，何况杖人？
引正教中。
本律瞋心诃责，即毁訾戒开慈救①故。
杖拟畜生犯吉，出打比丘戒。
①开慈救，彼云：相利故说，为法故说，为律故说，为教授故说，为亲厚故说。
地持①论中，上犯罚黜，中犯折伏，下犯诃责。
亦无杖治。
地持中。
约过轻重以分三犯。
罚黜者，不令依住。
折伏者，以事陵辱，如律夺衣断食之类。
诃责者，苦言诃诫。
①地持，卷四，取意。
又出瑜伽四一卷。
②旧约夷残，简正：犯四重为上过，退在众外，不得共住。
中犯折伏者，谓犯残也，谓本日治，六夜等。
下犯诃责者，谓数犯下三篇，诃责治也。
大集①云：若打骂破戒、无戒、袈裟著身、剃头者，罪同出万亿佛身血。
若作四重②，不听在寺，不同僧事。
若谪罚者，于道退落，必入阿鼻。
何以故？
此人必速入涅槃。
故不应打骂。
准此以明，则自知位地，生报冥然，滥自欺枉，可悲之深。
广如彼经。
大集中。
初示极诫。
罪同等者，举重为比。
出一佛血，一劫阿鼻，何况万亿。
若下，教治法。
僧事即羯磨、说戒。
若下，出能罚之报。
何以下，出不听之意。
准下，准经以责。
前明初地可行十事，己是下凡，不宜僭滥。
结业既重，死堕恶道，故曰冥然。
①大集，月藏分八之略钞。
②若作四重，彼云：大杀生，大偷盗，大非梵行，大妄语。
僧祇：若师诃责弟子不受者，当语知事人断食。
若凶恶①者，师自远去。
若依止弟子，师应出界一宿还②。
若弟子③有过，和尚为弟子忏谢诸人云：乃至凡夫愚痴，何能无过？
此小儿晚学，实有此罪。
当教敕不作。
如是悦众意。
僧祇中三。
初明折辱法，谓可罚者。
若凶下，明舍离法，即不可责罚者。
若弟子下，弟子恼众，师为忏谢法。
①凶恶，彼接云依王力、大臣力，能作不饶益者。
②一宿还，准尼钞还字下有得住无过四字，则知师不失依止而住，资非法有过，故越宿失法免其罪。
③若弟子，彼云若一一见，谤线经，恶邪见，边见，谏不舍，作举羯磨；和尚阿阇梨，已下大同。
三、明诃责非法。
四分云：尽形诃责，竟安居诃责，诃责病人，或不唤来现前，不出其过而诃责等，并成非法。
若被治未相忏谢，而受供给依止等。
或被余轻诃，而不为和尚、阇梨及余比丘等执事劳役者，得罪。
三、非法中。
四分前列五非。
上二时久，失训诲故。
病人，律因二师不看，病者困笃故。
不唤现前，不知诃故。
不出过，不知何罪故。
若下，明师乖法。
或下，即弟子悖戾。
得罪二字，总上诸非。
律文并言不应故。
僧祇：若与共行弟子、依止弟子衣已，不可教诫，为折伏故夺。
后折伏已，还与无罪。
若与衣时言汝此处住，若适我意，为受经者，与汝，后不顺上意，夺者无犯。
僧祇。
初明暂夺。
共行谓和尚亲度者，七法相摄，故名共行。
若据依止，亦共七法，从本彰目，以简亲疏。
若与下，明永夺。
以先要故。
此并夺衣戒中不犯缘也。
适，悦也。
十诵①：若欲折伏，剥衣裸形可羞。
佛言：不应小事折伏沙弥。
若折伏，留一衣。
十诵剥衣折辱，异上两夺。
初缘起，佛下，立制。
沙弥二衣，故须留一，准小例大，须留下衣。
①十诵，五一，六群比丘有大沙弥，隐所毛生，小违逆师意，师即剥衣，裸身可羞，人所不喜。
佛言不应已下全同。
四、明辞谢法。
十诵云：比丘、沙弥得和尚，知不能增长善法者，应白师言：持我付嘱某甲比丘。
师应筹量彼比丘，教化弟子何似，其众僧复何似。
好者应付之；知不具足，更付余师。
若和尚不好，当舍去。
和尚有四种：与法不与食，应住；与食不与法，不应住；法食俱与，应住；法食俱不与，不应住，不问若昼若夜，应舍去。
阿阇梨亦尔。
四、辞谢法。
去住中。
十诵文为二，初辞好师法，但不勤训诲，故欲从他。
先明白师，次明师为选择。
若和尚下，远离不好师法。
下列四句，二住二去。
法是本务，食乃旁资。
有食无法，徒养于秽躯；有法无食，终成于慧命。
圣制有以，何得不思？
僧祇大同，有苦乐住别。
若师令作非法事，唤女来，取酒来，应软语云：我闻佛言：如是非法事，不应作。
第二十八、九卷中多有行法，须者看之。
僧祇中。
初明去住。
彼亦四句，二去二住：不问而去，问而去，苦住，乐住。
若下，二、明谏争。
唤汝来者，彼律正作妇女字，今此写误。
五百问事：若弟子师命令贩卖，作诸非法，得舍远去。
五百问中。
今时末法，多有斯事。
虽欲从他，抑遏打骂。
故令晚进白首面墙①。
法坠于时，率由斯致。
必负高识，无枉自他。
①面墙，书·周官云：不学墙面，莅事唯烦。
又论语曰：人而不为周南、召南，其犹正墙面而立也。
四分：若弟子被师诃责，令余比丘为将顺故，于和尚、阇梨所调和，令早受忏。
应知折伏柔和，知时而受。
律云：应向二师具修威仪，合掌云：大德和尚！
我今忏悔，更不复作。
若不听者，当更日三时忏悔如上。
犹不许者，当下意随顺，求方便解其所犯。
若下意无有违逆，求解其过，二师当受；不受者，如法治。
若知不长益，令余人诱将去。
若弟子见和尚五种非法，应忏谢而去。
白和尚言：我如法，和尚不知；我不如法，和尚不知；我犯戒，和尚舍不教诃；若犯，亦不知；若犯而忏者，亦不知。
辞去中，为二。
初明诃责忏谢又二，初、明求人调和法。
应知下，令师观察。
律下，二、自对求忏法。
前明弟子勤恳；若下下，制师必受。
次若知下，明知非舍离。
初、听他诱去。
律开必能长益沙门果者，故知能诱必约好师。
若弟子下，二、自白舍去。
五种，即下白法五句。
依师本意，检过策勤。
五并不知，师义安在？
去非就道，固其宜矣。
问：前共行法，令弟子摄和尚，今诸律中云何辞去？
释难中。
前七法中，弟子于师，诃责、犯残并须经理，有疑、恶见，复须谏正。
此明舍去。
故须和会。
答：上言摄者，据初虽有过，弟子谏喻，有可从遂。
今谏而不受，无同法义，故须去也。
正答，可解。
僧祇云：若师受谏者，言弟子！
汝须早语我，我无所知，即承用之。
若师言汝若谏我，我则是汝①，汝则是我，依前二师，方便而去。
引示中。
前明受谏。
若师下，明拒谏。
依前二师者，和尚远去，依止出界。
①我则是汝，资行：汝若谏我，我则是汝，谏人是师义，故师可谏汝，今反汝谏我，是逆事也。
故钞批云，立明：汝既诃责，我应是弟子，汝应是我师。
七、明失师法。
和尚一种，无相失义。
或可无德，更依止他。
以依得戒，无再请法。
依止阇梨，事须详正，有三不同：一、请师法；二、相依住法；三、请教授法。
七、失师法。
列示中。
初、明和尚无失。
无德依他者，但可舍去，相依仍在。
以下，示无失所以。
初受期心，尽寿亲附，不同依止，容有再请故也。
二、明依止有失。
若论依止，但有请法，义分三种，故云详正。
若失请法，则须重加。
若失下二，起心而已，如后所明。
次明失是非者。
若师被僧治罚，不失依止，谓不失请法、相依住法，失请教授法。
以师有过，行法在己，弟子无义得请，令师得罪。
以夺三十五事中不得受人依止者，谓授他教诫，亦是被治人不合作依止。
若弟子被僧治不失者，三种不失，欲令师僧教诫弟子，顺从于僧，疾疾为解，开无随顺罪。
互治中二。
前明师被治中，复二。
初定失法。
律云：和尚、阇梨，僧与作诃责、摈出、依止、遮不至白衣家、作举，佛言不失依止。
今以义约，即不失上二①也。
以师下，释失所以。
言得罪者，若辄教诫，则违行法，一一吉罗。
以夺下，转释得罪。
不得依止，即夺眷属也。
若下，次明弟子被治，三皆不失。
开无随顺者，合众同治，余人随顺，并制吉罗，师独开之。
①不失上二，七羯磨者，唯失请教授。
②旧云，搜玄：三举失下二，若被呵责等四及别住等法，则失第三教诫白事一法。
义苑：三举则失上二，得请教授也。
增晖同之。
会正：被僧治罚者，此约呵责等四，则失下一；若三举，失下二法。
③不同随举，暗斥古记也，会正：随顺罪，即随举提，余人则有，师独开之。
增晖、简正、钞批皆如此释。
律中，二师及弟子互一人决意出界外宿，即日还，失依止者，失下二依法，不失请师法。
若还，不须更请师，但生请法①、相依，便有法起。
广有是非，如律、大疏。
互出界中。
初牒文。
律云：和尚、阇梨决意出界去不还，而即日还，佛言：此失依止。
失下，次义决。
不失请者，不越宿故。
言但生者，谓起意也。
请法，谓求教授。
律约即还，故云决意。
若论隔宿，不问决与不决，三法俱失②。
指大疏者，古记引云：师徒决意③出界心隔，虽即日还，便失依止者。
若尔，离衣破夏，何待经宿？
答：师徒各有两舍之心故失。
人有离衣处心，衣处无离人意，故须经宿。
又衣夏约明相论失，依止约心约界明失，故不同也。
①但生请法，简正：但生请法者，语似难会，应云但生请法教授。
同今记也。
②三法俱失，钞批：又依止及衣、夏四句料简。
一、心隔宿不隔，失依止不失衣、夏。
二、宿隔心不隔。
三种之中：夏不失，谓逢难故也；依止亦不失，即如善见弟子随师行，为师持衣，值人说法，弟子贪闻法，故无离依止罪，而师失衣也。
三、俱隔，失。
四、俱不隔，可知。
资行曰：钞文虽标律中二师，三法俱失者，言总意别，谓依止一师。
③师徒决意，通释引钞批四句料简，如前条引。
四分云多种：一、死①；二、远去；三、休道；四、犯重；五、师得诃责②；六、入戒场上；七、满五夏；八、见本和尚；九、还来和尚目下住。
若约教，失依止。
通列中。
律文前后总括有九。
第四犯重者，律云：和尚、阇梨，僧为作灭摈，佛言失依止。
五如上引，通七羯磨，且举诃责。
余七种，即出受戒犍度八五句中，对文可见。
彼云有五法失依止，复有五事，复有五事，复有五事，复有五事，复有五事，复有五事，复有五事。
第二、第六必约经宿④，若即日还，如上所判。
第八谓师先远去，弟子别求依止，后见本师，还复依学，彼法即失。
第九亦尔，但约弟子离师后还为异。
准律，上六通于师资，下三唯局弟子。
言约教失者，别点第七且约教限。
若就行论，法身成立，方离依止，如上所明。
问：诃责约教⑤，明言不失？
答：上准夺行，亦即是教。
问：远去、诃责，即上二门，何须重示？
答：远去即还，律文判失，而义有不失；诃责等七，律判不失，而约义有失。
所以此二先明，后方通列。
问：约前三法，别配九种，同异云何？
答：诃责失一，如上可知；远去两别，即还失二，越宿失三；余之七种，约教失三，寻之可见。
古云死与休道，三法俱失；诃责失一；余并失下二，非也。
安有犯重、入场，请法仍在耶？
①一死，简正：一、死者，和尚死，三法俱失；二、远去者，二人互去，失下二法；三、休道者，二人互休，失三法；四、犯重者，二人互犯，失下二法；五、师得呵责，失下一法；六、入戒场上者，二人互入，谓是异界，失下二法；七、满五夏，唯弟子失二法；八、见本和上者，谓弟子在界内先依别人，和上外来，还本寺住，弟子既见，失下二法；九、还来和尚目下住者，谓和尚舍畜众法，弟子遂别请依止师，今时和尚却仍旧畜众，弟子来目下住，故失下二也。
与今记少不同也。
②五师得诃责，上三四页引律不失法，然祖师约义失下一也。
律既言不失，今何列律文多种失法中耶？
济览谓：此文祖师约义列之欤。
③四句同前，准律，死、去、休道、不与依止四句。
和尚、阇梨休道。
问：上第三段中注四句同前云云，然四句中第三句既有休道，岂非重复乎？
答：律并如此列之，按，初三段中第三句休道通师资，第四段第三句别约弟子，二师即第五句故，第五段第三句别约二师例知。
④必约经宿，砺释异此。
砺云：不待经明相，入时即失。
所以尔者，谓既是别行法处，年小无知，容为他所误，入时即失，不待经宿。
不同界外非别行法处故，经宿方失，可知。
⑤问诃责约教，问：意云，约教出失依止者，唯局第七满五夏。
第五诃责约义则失下一法，约教明判不失，今何故列失依止中也？
答：意云，今约夺行边，第五列之，故不云约教，亦可云约教，但非正意，故不出约教失依止中也。
东野云：答意云：上准夺行判失之，虽似约行，犹是教制，不同成立法身之行也。
济览云：上二释似不稳也。
今谓问意者，诃责约教不失也，约教尚不失也，况行乎？
何列失中乎？
答意云：上准夺行云失下一法者，亦约教失也；故今就失下一法，而列失依止中也。
四分律行事钞资持记卷第十四分律行事钞资持记卷第十一宋余杭沙门元照撰记说戒①正仪篇第十释说戒篇戒即本受法体，量等尘沙；从缘举要，且列二百五十②为持犯蹊径③，使摄修之易。
然恐物情懈怠，不自策勤，故黑白两半，毕集一处，作法宣告，庶使因言省己，治行日新。
虽广略④两殊，僧别三位，一言统摄，无非净行，故云说戒。
正仪者，以普照、道安及当时律肆⑤，立法虽殊，多无典据；此篇所述，皆凭圣量，参详经律，搜驳⑥是非，题曰正仪，对简非正。
又复上云说戒，克指所说之法；下云正仪，统该能办之缘。
能所两标，缘法双显故也。
①说戒，说戒缘起，依四分三五，及五分十八：佛在罗阅城。
时外道梵师，月八日、十四日、十五日集会。
时瓶沙王在阁上遥见，乃至诣佛处白言：诸梵志月三时集会，相亲爱。
善哉，世尊！
敕诸比丘，令月三时集会。
以此因缘，集比丘僧告言：自今已去，听布萨日说戒。
云云。
依彼二律，以瓶沙为发起。
次僧祇三七：布萨法者。
佛住王舍城，时九十六种出家人，皆作布萨。
时比丘不作，为世所嫌。
佛因制。
又十诵二二：佛在王舍城。
时异道梵志，问诸比丘：汝有布萨？
答言：不有。
彼即嫉妒讥嫌。
因听。
祇、十二律，因世人、外道讥嫌为缘起。
②且列二百五十，随戒篇一五·二：智论云：若但说名字，则二百五十。
毗尼中，略说则八万四千，广说则无量无边。
③蹊径：蹊径，路也。
径，步道也。
道不容车，故云步道，小道也。
④广略，增三中十五种略说戒，有三种略，各有五种。
谓各前四为略，第五为广，故云广略两殊。
济览：此义似穿凿，下明略出取却，二即摄一切，非止十五耳。
⑤律肆，释氏要览下：肆者，所以陈贷鬻之物也。
因后汉张楷，字公超，学徒随之，所居为市，故今学处称肆焉。
⑥搜驳，钞序一·二六：搜驳同异，并皆穷核。
记云：搜谓摘取，驳即简除。
肇论注云：搜，寻也，又取也。
驳即训简。
谓取是简非，云搜驳是非。
注文，示正译中。
即下三千威仪初义，是今正用，故先举之。
言净住者，二义释之：一、不失义，闻持无犯，体常存故，下云清净戒住是也；二、依止义，禁制三业，安住戒中，即广弘明集云净身口意，如戒而住是也。
①布萨，问：题标说戒，注牒布萨者？
答：依简正，暗破古师。
古师说戒与布萨分别之，谓说戒防未起，布萨防已起云云。
今意不尔，但是梵汉异耳。
故戒疏云：布萨，西音；说戒，东语。
又下记云：布萨、说戒，华梵互举。
即知梵语多含，故或翻说戒，或译净住等也。
出要律仪云：是憍萨罗国语。
六卷泥洹①云：布萨者，长养。
二义：一、清净戒住，二、增长功德。
杂含云布萨陀婆。
若正本音优补陀婆，优言断，补陀婆言增长。
国语不同。
亦呼为集，为知，为宜，为同，为共住，为转，为常也。
三千威仪云：布萨者，秦言净住，义言长养，又言和合也。
广引中。
出要律仪，但指国语。
续引泥洹，始是翻名。
憍萨罗者，方志云系中印度，周六千余里，城周四十余里，大信佛法等。
泥洹，有二本，今云六卷，简双卷者。
长养即总翻，二义是别释。
初义同上，次义即下伽论证得白法等。
或可长对次义②，养对初义③。
杂含中。
梵语虽具犹讹，则知单云布萨，讹而复略。
下引正音，二义分配：断谓止恶，同上戒住；下义相对可知。
国语不同，讹上两字故。
亦呼下，上是具翻，复含余义，则有七名。
初、云集者，戒序云共集一处也。
二、云知者，即自知犯不犯等，下云：从前半月至今半月中间不犯戒耶？
三、宜者，戒疏云晦望两半，折中之宜。
四、同者，下云十方贤圣所共同遵故。
五、共住者，奉慎清净，住二种僧中，有犯者不得闻故。
六、云转者，转诸业惑，证白法故。
七、云常者，僧所常行，余皆稀故。
经但出名，今以意详，引文约义，略如上释。
三千中三译：二同上释；和合者，三体三相④，非说不显故。
下二云义言，显上正翻故。
已上多名，总归四种：净住、断、转，止恶为名；增长、长养，生善为名；集、同、共、和，遵奉为名；知、宜及常，从制为名。
然虽多出，但准前标，止翻净住。
①泥洹，有二本，内典录三：大般泥洹经，六卷，晋义熙六年，于道场寺，法显译。
又方等泥洹经，二卷，同时译之。
②长对次义，简正：二、增长功德者，释上来长义。
谓未生之善，由体净故，无作功德续续而生，即是长义。
③养对初义，简正：清净戒住者，能资养法身慧命。
④三体三相，钞四·一记云：和者有六：戒、见、利三名体和，身、口、意三名相和。
①会通今目，科文。
难云：处处云布萨，今何题说戒？
答：俱舍八种戒，名布萨护。
律·布萨犍度，亦标说戒犍度。
即知布萨、说戒，同事异名。
故今题说戒篇，即是布萨也。
俱舍论名八戒云布萨护也。
明了言：在心名护，在身口名戒也。
律云：布萨法一处，名布萨犍度。
即说戒也。
会通中。
俱舍明八戒①皆云受布萨护，故云名也。
名即是召。
次引了论，戒护两分②，会同俱舍。
二论言护，名义颇同。
布萨与戒，华梵互举，事同名异。
后引律者。
律中二十犍度，第二即说戒犍度。
后五百结集中，迦叶叙波离结集，乃云布萨犍度。
即知前标说戒，后云布萨，前后互举，故云即也。
此句正指同前篇目。
问：为布萨③翻说戒耶？
且布萨自翻净住，戒乃梵语尸罗。
既非对翻，云何律论二名互显④？
问：何以不云⑤布萨正仪耶？
思之可解。
①俱舍明八戒，简正云：旧俱舍论也。
八戒者，八种戒也。
彼云：波罗提木叉护有八种，一、比丘戒，二、比丘尼戒，乃至七、优婆夷戒，八、优波婆娑戒，即八关戒是。
②戒护两分，篇聚篇中又引了论，与今文同，彼记云：彼论治三界心惑，名对治护，故云在心也。
防身口邪业，则名戒护，故云在身口也。
今且云戒，一往别对。
准文，了论护名，通身口心。
③问为布萨，答云：业疏一九·一九引僧祇曰佛说清净，是名布萨，谓布萨是清净义。
自含多名，说戒、净住等是也。
随举皆通，非对翻。
然虽俱通，说戒名最亲，谓因听说戒，自忆持犯，清净而住。
说戒，能成；净住，所成也。
俱名功能。
④二名互显，布萨多翻长养断增长等，忏罪、八戒，皆号布萨。
今不然，但专诵戒故。
若约净三业住禁戒，则用布萨；若约诵戒，则云说戒；若云尸罗，无说义故。
⑤问何以不云，答：此二义。
一者，简古。
简正所谓暗破古师，彰俱通故；彼谓说戒防未起，布萨防已起，二名别体故。
二者，简滥。
业疏一九·一九曰：僧祇中，乃至清信士女，九十六种出家之人，皆半月三受布萨。
记云：布萨，通于俗外，每半三日集会修善，故云三受。
谓但云布萨，乃通外道、白衣受善，今简通滥，故标说戒也。
问：若尔，何注牒布萨耶？
答：题标说戒，既得无滥，又欲对破古师各执，故注示二名同事。
说戒仪轨，佛法大纲；摄持正、像，匡维众法。
叙意中。
初，显教益。
上二句标叹。
下二句释成。
上句约时显功。
正、像语略，理须兼末，即下云云何得知佛法久住等。
下句约法明用。
以同遵故，清净和合，余法可行，下云摄僧根本之教是也。
然凡情易满，见无深重，稀作钦贵，数为贱薄。
比虽行此法，多生慢怠，良由日染屡闻，便随心轻昧。
以此论情，情可知矣。
次科。
初四句，先示情见。
满，犹厌也。
稀作者，如结界、受、忏等。
数为即半月常行。
比下，正斥。
初二句斥慢易。
良下，推所以。
日染者，常所习故。
屡闻者，一月两说故。
屡，数也。
以此下，结叹。
情即妄缘，逐物流变，爱此恶彼，贵稀贱数。
寄此一事，足见凡情，故云可知。
彼时尚尔，岂况于今？
僧寺虽多，行之弥寡；纵有行处，事不获已。
岂非宿业，生值斯时？
念道之流，愿须珍敬。
昔齐文宣王①撰在家布萨仪，普照沙门、道安开士②撰出家布萨法，并行于世。
但意解不同，心相各别，直得承用，文据莫凭。
今求以经意，参以所闻，粗重撰次，备如后列。
三中。
初、叙古，二、显今。
初中。
先列诸本。
齐即南齐萧子良，生封竟陵王，死谥文宣王。
在家布萨者，或五戒、八戒，或云菩萨戒。
其文已亡，不可寻矣。
普照，指归云：遍寻传记，询访名公，未知何代人。
道安④者，晋高僧，制僧尼轨范，为三例：一、行香、定座、上经、上讲⑤之法；二、常日六时行道、饮食、唱时法；三、布萨、差使、悔过等法。
天下寺舍皆准行之。
广叙德业，备如梁传。
但下，评量得失。
上二句示古差殊，下二句显今纵夺。
意解，即所见也。
心相，谓处事也。
显今中。
云经意者，语通三藏，皆得名经。
下引诸部律文、大小经论等。
所闻，谓世中相传。
重，谓对前诸本。
撰次，即目缀文。
①齐文宣王，文选卷六十，任彦升作行状云：在家布萨仪，净住子二十卷是也。
文论布萨法式，愿誓赞引。
②开士，会正：应法师云：梵云菩萨，此云开士，谓以法开导之士。
通释：僧传中，罗什称道安，号印手菩萨。
③或云即净住子，会正：齐即南齐。
萧子良因梦东方普光世界天王如来，令修布萨事，遂集净住子二十卷，即诵菩萨戒仪也。
此义为正。
即业疏一九·一九云：齐竟陵文宣王撰净住子二十卷，大论布萨法式，愿、誓、赞、引，须读者，长人神思也。
济缘云：旧云有二十卷，多明在家布萨法，未见其文。
辑录者案：考大唐内典录，知唐初已佚其半，今皆不可复见矣。
幸律祖将其二十卷，删略为一卷，载广弘明集。
虽非全文，亦可宝贵。
北京刻经处校刻单行，弥足珍焉。
④道安，梁僧传五·一：释道安，姓卫氏，常山扶柳人也。
家世大儒，早失覆荫，为外兄孔氏所养。
年七岁读书，再览能诵。
至年十二而出家。
⑤上经、上讲，资行谓升座读经、讲经，如上堂上厕之例也。
然生居像末，法就浇漓。
若不共相敦遇，终无成办之益。
故先引劝勉，后便文证。
生起中。
初嗟时示意，故下，指前标后。
敦遇，有本作敦励。
先引劝勉，即前云凡情易满等。
善见①云：云何得知正法久住？
若说戒法不坏是。
摩得伽云：布萨者，舍诸恶不善法，及诸烦恼有爱，证得白法②，究竟梵行事，故名也。
又云：半月半月自观身，从前半月至今半月中间不犯戒耶？
若有犯者，于同意所忏悔。
毗尼母③：清净者，名布萨义。
引诸文中。
善见，上二句比丘问佛，下句即佛答词。
伽论，初明断恶。
上云诸恶，通指十业；下诸烦恼，不出二惑④。
受字写误，论作有爱，即示惑体。
证下，次明生善。
白法者，通于凡圣，凡则事净，圣则理显。
究竟梵行，唯局极圣。
又下，省己悔露，即是清净。
故下续引母论显之。
①善见，彼云：云何令正法久住？
佛语阿难：若我灭度后，毗尼即是汝大师也。
是名正法久住。
②证得白法，注显二义：证得白法等，增长功德义；又云下，清净戒住义。
上记配释如此。
③毗尼母：能断所犯，能断烦恼，断一切不善法，名布萨义。
清净名布萨。
业疏一九·二：母论云：断犯，断惑，清净身口，皆名布萨义；扫堂，敷座，名布萨事。
自恣亦尔。
④二惑，见惑、思惑也，四教集解上云：见惑有二义：一者，从解，所谓见理断之惑；二者，当体，谓见则是假，假即三假六十二见等。
思即思惟惑，初果已上，重更思惟无漏之智，能断三界贪瞋等惑。
就中分二：初僧，后别。
开章中。
标分。
僧别两位，料简不同。
僧是本制，四人已上作法诵戒。
别即缘开，对首、心念，但陈三说。
又下四门：一、二通僧别，第四唯局僧，第三有通局。
如鸣钟、众具，制通一人；行筹、告令，唯局僧耳。
初中分四：一、时节不同；二、杂法众具；三、正说仪轨；四、略说杂法。
初中五种：一、十四、十五、十六三日不同；二、食前、食后；三、若昼、若夜；四、若增、若减；五、时与非时。
前三出十诵①文。
时节中。
初科。
若约三日，诸部通制。
及食前后，亦出僧祇。
今以前三，全出十诵，故总列之，下引诸文会释。
后二唯出本宗，故下皆标四分。
①十诵，彼云：佛语诸比丘，从今听二种布萨：一、十四日，二、十五日；一、食前，二、食后；一、昼，二、夜。
四分中，三日①说戒，如上列也。
又云②：布萨日应说。
五分云：八日、十四日说法，十五日布萨。
别释中。
初文。
前引四分示同。
布萨日，通含三日。
问：三日随用得否？
答：世多执诤，未善祖意。
若谓通得者，业疏那云十四为俗说法、授归，十六为难开延，未可常准？
若唯执十五者，疏文那云三皆通正，随用开得？
必用二日，七非检勘，何非所收？
二皆有妨。
然疏中但恐世人常用余日，意欲克取十五为定，故别分之。
至于有缘通用，不名非法。
亦犹自恣虽通三日，钞取十六为定，非谓余日不得，可以相例。
下引五分显异，四分亦同。
引此文者，欲取十五为常度故。
疏云前二③为俗，则说法、授归；后一为道，则净心说戒是也。
①四分中三日，五八：有三种布萨：十四日、十五日、月初日。
②又云，律三五云：时诸比丘，日日说戒，疲倦。
佛言：自今已去，听布萨日说戒。
③疏云前二，疏一九·二二具云：然律本中亦曰：八日、十四日、十五日者，无问黑白，三日布萨也。
前二为俗，则说法、授归；后一为道，则净心说戒也。
言十六日者，为难开延，未可常用。
文上所引省略之。
僧祇①：食前亦得；而不得晨起布萨，得罪，以后来比丘不闻故。
第二。
即约中斋，以分前后。
又但制前，后皆通故。
所以不释昼夜者，既制侵早，日夕可知。
故律中，恐明相现，开略说戒，则通夜明矣。
①僧祇，卷二七，彼云若食前、食后。
已下亦同卷，彼云：有一比丘在聚落中住，晨起作布萨竟。
有客比丘来，语旧住比丘言：长老来共作布萨。
答言：我已布萨竟。
佛言：从今日后不应早作布萨。
四分：为外①界斗诤比丘来，佛令增减说戒。
若知于十四日来，十三日前说；若十五日来，十四日说。
若已入界②，当令入浴，界内比丘出界而说。
若不得者，白僧③言：今不得说，后十五日当说。
又不去者，更增至十五日。
若不去，强和合说。
增减中。
初引缘起。
业疏云：外界斗诤，不自消殄，反来清众，尘染何疑？
佛下，引开法。
初明减前。
由避诤人，不待十五，向前二日，故云减也。
然十四本是正日，亦为诤缘，故入减中。
若十六来，十五日说，由是正日，不名为减。
若下，明增后。
诤人入界，不得说故，延过两半，故云增也。
文有四节。
初明即时潜避，未须增也。
令入浴者，众僧出界，使不知故。
若下，是第一增。
白僧者，作单白法。
又下，即第二增。
疏云凶恶不忍，本界未和，故来异住，望同清荡等。
亦须单白。
若下，开与同法。
心本非和，恐废众事，且令同作，故云强也。
是则减为二日，增亦二半。
增减皆二，在文可解。
①四分为外，出三八卷自恣犍度，今引例说戒增减。
②若已入界，律四六：若闻今日来，即应疾疾集一处布萨。
若闻已至界内，应出外布萨。
若言已入僧伽蓝，便应扫除浴室彼客比丘入浴室浴时，应一一从浴室中出，界外说戒。
③白僧，彼第一增白云：大德僧听！
若僧时到，僧忍听。
今日僧不自恣，至黑月十五日当自恣。
白如是。
又第二增白上，可改黑月言白月。
但明二度，不云三度。
至三必须同说。
亦无三度不说，法灭之文，伪传于久。
律云拘睒弥国六年不说，佛尚在世。
何妨一国斗诤，不得安乐，不阶圣果，名为法灭？
律中，阿难疑高胜比丘犯盗，经六布萨，不与同法。
僧祇，相嫌，二十年不说戒等。
斥古中。
彼据善见①十诵几时②住世之文，便云：不增至三，以三半不说，法即灭故。
初示律开限。
谅无他意，但恐僧事停废耳。
亦下，遮滥述。
律下，引文破。
初，本律二文。
拘睒弥者，因比丘斗诤故。
言佛在者，显法非灭也。
何妨下，纵彼所计，一国可尔，而非都灭。
高胜比丘为长者门师③，长者临终，将宝藏付之云：候我二子长大，与其好者。
他日付弟，兄生怨心，来告阿难。
阿难疑之，经六布萨不与同法。
后阿难问，高胜具陈父意，阿难云：汝吉罗不犯。
次引僧祇。
即弗迦罗聚落比丘妒兰若比丘有名利④，彼十四来，语云十五说，待彼去后说。
明日来，云：昨日已说。
汝叛布萨得罪，我不与汝共食。
如是经二十年，故云相嫌等。
然彼二文，非谓不说。
用此质前，文似非类。
一往且望不同法边，得云不说耳。
①善见，注羯磨：善见云：说戒法，得知正法久住。
②十诵几时，标宗篇三·二八：十诵云：佛法几时住世？
佛答言：随清净比丘说戒法不坏，名法住世。
③长者门师，僧史略云：举国归依，则为国师。
准此，长者一门归依崇敬，云门师。
④名利，僧祇：时阿练若住处比丘，名弗絺虏，有大德名声。
聚落中比丘见得利养，起嫉妒心。
四分①：斗诤来久，不得说戒；今暂和合，须非时说，随何日诤灭，即日和说。
以僧具六和，戒、见、利、身、口、意等。
今不同见、戒，则无僧义，不成和合清净僧法故。
非时和中。
初引缘。
即拘睒弥国斗诤破为二部，后非时于舍卫和合，故佛开之。
疏云：二众欢心，同崇净教，说不待期故也。
以下，释开所以。
初示僧义。
今下，叙其不和，反显须和，以明开说之意。
不同见、戒者，因诤法相，即见不同；废布萨事，是戒不同。
然戒和者，言通受、随，今约随行说戒以论。
①四分，三六，又出四三，取要。
以僧已下，钞主判释。
二、明杂法众具。
杂法中。
此门广引诸教，杂显事相，欲显下科行事仪轨，并有准据。
下为点之。
五分：布萨时，不时集，妨行道，佛令作时节。
如前集僧中。
作相中。
文云不时者，谓不同时。
下指前篇，谓唱令、打犍槌等。
十诵①云：行筹者，为檀越问，僧不知数，佛令行筹。
不知沙弥数，行筹数之。
若人②施布萨物，沙弥亦得。
虽不往布萨羯磨处，由受筹故。
四分：为受供行筹，通沙弥也；若未受十戒，亦得受筹，以同受供故。
如涅槃云：虽未受十戒，已堕僧数。
若请僧次，理无别他。
行筹中。
初科，引十诵文：初通明二众缘起；若下，别示下众同利。
初正明。
言不往者，谓正羯磨时，身不预众也。
四分下，次引证。
初引本律，即法同沙弥。
若下，引涅槃，明形同沙弥。
①十诵，彼云：末利夫人为听法故，到祇园中，问诸比丘言此处有几僧？
答言不知。
诸比丘唤名字数，参错失数。
佛言应行筹。
夫人又问有几沙弥？
佛言沙弥亦应行筹。
②若人，十诵：末利夫人施僧钱，诸沙弥索分。
答云：汝不布萨，不行羯磨，不说戒，不入布萨，故不与分。
佛言：沙弥受筹，故应与分。
檀越自与者，应等与。
若但施僧，大比丘得三分，沙弥得一分。
五分：筹极短并五指，极长拳一肘，极粗不过小指，极细不得减箸①。
有客来不知，行筹收取数之。
一人行，一人收，乃至收已，数之。
知数已，唱言：比丘若干，沙弥若干，出家人和合若干人。
次科。
五分中，前示制法。
并五指者，谓中人五指相并，当五寸也。
拳一肘②，谓尺八也。
然不明物体③，今时多以竹木为之。
客来下，明行法。
和合若干，总合数也。
①箸，僧祇音义云：削竹如箸云筹。
应漆，以筒盛，悬著布萨堂上。
②拳一肘，有二说：一者，一尺六寸，正拳量之；二者，一尺八寸，折指中节量之。
资持·二衣篇中以一尺八寸为舒者，对正拳耳。
③物体，彼云：诸比丘便作金银筹，以是白佛。
佛言：应用铜、铁、牙、角、骨、竹、木，除漆毒树。
四分云听行舍罗，此云筹也。
三中。
梵名，准声论翻之。
疏云：舍罗，草名，以为筹计。
五分：若白衣以花散高座比丘，佛开之①。
比丘不得。
若白衣散花堕比丘身衣上，当拂去；落高座上，无苦。
比丘欲庄严说戒堂，悬缯，散花，佛皆听之。
散华中。
五分，初明开俗。
比丘不得，即明制道。
初句制自散。
彼律，因诸比丘以华散高座比丘，居士讥言如王大臣，佛因制之。
若白衣下，次制受散。
谓虽开受，不得堕衣。
当拂去者，乖道相②也。
座上无苦，无上过也。
比丘下，三、开自散。
前制供人，此开严处。
前皆因引，此文正用。
①佛开之，简正云：初比丘不敢受。
白衣讥言不解受人供养。
以是白佛，因开之。
②乖道相，谓似自庄严，是道人不应，故云乖也。
僧祇：若欲诵时，当先净洗手已，捉筹。
若有香汁，浴之亦得。
余人欲捉筹者，亦复如是。
诵毗尼时，杂碎文句数难持，听作筹数之：一者，五百；二者，七百。
若布萨日，扫塔僧院，使人泥治，香汁洒地，散香花，然灯火。
谁应咒愿、诵戒、行筹，并预办之。
四分云①：年少比丘应具水瓶、灯火等具，上座应处分。
净水物中。
初引僧祇。
三节。
初明净手。
当先净者，文似说戒师，今即行筹人。
香汁浴之者，上是净水，此即香汤，二并净手。
诵下，二、明置筹。
此开数戒②，与前不同。
杂碎文句，即戒条也。
多论云：十二年前常说一偈，今说五篇，名为杂碎。
五百对一部数则过倍，七百对二部犹多百余③，此谓筹数宜多，不必限定故也。
若下，三、明所须众具。
谁应下，即预差三人。
或容施物，须人咒愿。
下五分中，即令维那为之，此方事稀，故不行耳。
四分中。
众具同上，但明年少具办，上座处分。
尊卑之任，不相乱也。
①四分云，律三五云：时上座比丘先至说戒堂，扫洒，敷坐具，净水瓶，具洗足瓶，然灯，具舍罗，疲极。
诸比丘以其事往白佛。
佛言：自今已去，年少比丘应作。
若年少比丘不知者，上座当教。
若上座不教者，突吉罗；若不随上座教者，亦突吉罗。
②此开数戒，简正云：此盖是闲豫之时，亦非半月高座正说时。
据此，约余时之义也。
③犹多百余，谓僧二百五十戒，尼三百四十八戒，都合五百九十八戒，余百二戒，故云多百余也。
僧祇云：若诵戒时，应诵二部律；无者，应诵一部。
若上座、次座应诵；无者，乃至能诵者诵。
为未受具人说五篇名，得罪。
准四分，得语一切犯者得突吉罗。
若说时，不得覆头、覆肩；应脱革屣，偏袒右肩行筹。
其受筹者亦尔。
先行受具人筹，后行沙弥筹已，唱法如五分。
次人法中。
初科。
僧祇文为四。
初明所诵法。
而言律者，举教目行，即戒本也。
诵二部者，准安居中，即第四律师①。
问：僧说尼戒何益？
答：本受体中总发得故；又为尼所依，须教授故。
若下，明能诵人。
上座说者，德居物尊，发言诚重，在座诫敕，听者依承。
次选无人，方听能者。
今时多差新戒，深乖教意。
高腊恃尊，怀惭不诵；岂知替补佛处，传弘任重乎？
为下，简听众。
彼部通禁五名。
四分得语下聚，以下众有犯，通结吉故。
此谓二师指教，非谓得闻戒也。
问：戒本偈序列三篇②名，下众得闻者？
答：略举总名，不说条目故。
若说下，制恭谨。
上二句诫听众。
不覆头者，应开有病。
不覆肩者，西土敬仪，此方不尔。
应下，示行筹。
下指唱法，即如上引。
①第四律师，安居篇一二·二：一、谓诵戒至三十，二、至九十，三、诵比丘戒本，四、二部戒本。
夏中多缘，故须善通塞也。
制依第五，谓广诵二部律。
②三篇，彼云：欲除四弃法，及灭僧残法，障三十舍堕，众集听我说。
五分云：上座应说戒；持律者作羯磨。
说戒座上，眠睡，反抄衣，叉腰，著革屣，或卧，或倚，不恭敬等，并得小罪。
若上座说戒忘，应授；犹忘，再授；更忘，应差人续次诵之。
不得重诵①。
若诸缘事起者，明日布萨。
诸羯磨法，并在说戒前作，以是摄僧法故。
应直说戒，不得歌咏声。
至八日、十四日说法时，白衣闻法欢喜布施者，受之。
令维那咒愿。
十五日布萨时，尼来请教诫，乃至②上座告云莫放逸等，如后所说。
四分：开歌咏声诵戒。
此是五分废教。
次科中。
五分杂明有七。
初简能说。
诵戒取德腊，秉法选堪能，故须二人也。
疏云③上座昏朽，秉御是难；依文诫约，有同佛世是也。
今则年少诵戒，上座羯磨，都相反也。
若彼高座识达是非，依律自秉；必涉疑昧，须择堪能，不必上座。
说戒下，制所听。
慢相极多，且列七种④。
并犯严刑，人犹不畏。
智首律师⑤每临说戒，合掌危坐；晤恩⑥法师潸然自感，并至毕席。
僧传明载。
下愚慢法，同坐同闻，尚不免过，从何取益？
请披佛诫，岂不省非？
上座下，明遗忘。
若诸下，明移日，谓三日内也。
诸下，明作余法。
应下，明说仪。
至下，明三日所为不同。
下引四分以彰部别。
律云：诸比丘欲歌咏声说法，佛言听。
后有一比丘过差歌咏声说法。
佛闻已告曰：汝莫如是说法。
乃至过差歌咏声说法，有五过失：一、自生贪著音声；二、令闻者贪著音声；三、令闻者习学；四、俗人生慢⑦心，不恭敬；五、静处思惟，但缘音声以乱禅思。
故知本宗亦不全许。
今指为废教，意是不取，即用序中第四师⑧义也。
今时诵者引弄音声，文句不显，人不乐闻，反生轻侮，何啻五过？
宜准今文，直说为善。
必非过差，随用两得。
①不得重诵，济缘云：重诵，再说一遍也。
②乃至，彼云：若僧乞已差教诫人，上座应答从某甲比丘受；若僧无所差人，有能说法者，应答往某比丘边受；若复无，应答此无差教诫人，又无能说法者，汝等莫放逸。
③疏云，济缘云：持律羯磨，还简堪能，上座说戒，则通昏朽。
如来在世，亲临说戒，今推众首，事有同焉。
④且列七种，五分一八：佛言：上座应说戒，持律作羯磨。
时诸比丘，或反抄衣，或叉腰，或著革屣，或覆头，或卧，或倚，作如是等不恭敬听说戒。
以是白佛，佛言：突吉罗。
今钞增一睡眠，脱覆头一。
今记七相，或钞六相加一覆头欤；或加不恭敬，总结而为七耳。
⑤智首律师，续高僧传二八：每于晦望说戒，先具法物，华香交饰，莹发堂中，预在听徒，合掌跪坐。
湛堂律师曰：危字误，传作跪字。
⑥晤恩，宋高僧传第七义解篇：每一布萨，则潸洒不止，盖思大集满洲之言耳。
⑦俗人生慢，律云：诸长者闻，皆共讥嫌言我等所习歌咏声，比丘亦如是说法，便生慢心，不恭敬。
⑧第四师，十门第四中有六师，谓或局本宗，不须外部；或文缺取他等也。
彼卷二·六：四、此部文义具明，而是异宗所废。
如舍净地、直言说戒之类。
记云：前虽取他，不敢废本。
此师不党，以理为长。
十诵云：知布萨法者，尽应供养，不者得罪；以无佛时，是人补处故。
说戒人先当暗诵令利，莫僧中说时错谬。
三中。
初制供养知法之人。
说下，教诵者预习。
三、正明说仪。
此门布置，据律不具。
今行事者，通取诸部共成一法。
而诸家安设，各有不同，今取普照、道安二师为本。
余则引律诚文，删补取中。
三、正说仪。
总示中。
初明通用他部。
下引五分、僧祇，并阿含、华严。
而下，明所据古本。
准此应有多本，二师尤长，用为纲骨，即下诸偈不标经律者是也。
然事容繁阙，不可全依，故云余则等。
一、前须处所。
中国布萨有说戒堂，至时便赴。
此无别所，多在讲、食两堂。
理须准承，通皆席地。
中国有用绳床，类多以草布地，所以有尼师坛者，皆为舒于草上。
此间古者有床，大夫已上，时复施安；降斯已下，亦皆席地。
东晋之后，床事始盛。
今寺所设，率多床座，亦得双用①。
然于本事行时，多有不便。
随处量法。
初中三。
前明处所。
理下，定床座。
初二句判定。
言准承者，令依中国也。
中下，次示两土不同。
中国用床者，如露敷脱脚等戒也。
类即例也，缀下读之。
此间古者，西晋②时，五品已上③及州牧，得坐床。
大夫④谓上大夫，中下大夫亦无。
皆席地者，古礼皆然，至今北地，其风不绝。
洎晋室罹乱⑤，至于东晋，节制无准，故通庶人。
今下，三、评品可不。
初二句指时用。
亦下，纵许。
然下，夺归。
言不便者，或由坐立乖相难知，或受筹跪地，事须上下。
今多在床互跪，全非敬仪。
屡见愚僧斜身倚靠、高竖一膝而受筹者，事乖正则，渐致浇讹。
故尼钞中⑥明入堂已，即斥僧尼床上礼佛，亦其意也。
随下，嘱令斟酌。
准释相⑦中，地卑湿处，开床设礼，榰脚八寸，余则不听。
容有此缘，不可一定，故令随处。
①亦得双用，搜玄录云：亦得双用者，床前席地，僧在床坐，行事者在席地也。
钞批云：床前敷席，僧在床坐，维那行筹，在地席上。
一时用两处，将为要便，故言双用。
通释云：愚案：未必一时耳。
②西晋，姓司马氏，起于河南司马懿。
懿二子，师、昭。
昭子炎。
炎受魏禅，尊祖父懿为宣皇帝，伯父师为景皇帝，父昭为文皇帝，炎即世祖武皇帝。
灭吴，混一天下。
四世愍帝，为汉刘聪所灭。
自武帝至此四世，五十二年，都于洛阳。
移都建康，谓之东晋。
③五品已上，济缘一四·二三：凡官有九品，并据勋爵以分差次，自下至于一品，故云已上。
④大夫，白虎通一曰：大夫之为言，大扶进人者也。
故传曰：进贤达能谓之大夫。
大夫有三阶：上大夫，中大夫，下大夫。
白虎通曰：三公，九卿，二十七大夫，八十一元士。
一公置三卿，故九卿也。
一卿，三大夫佐之。
一大夫，三元士佐之。
上下合论，凡有官位者，百二十人也。
此且约京官耳，理诸国守牧等，非此例。
⑤晋室罹乱，怀帝永嘉五年，为汉兵所执，迁帝及六玺于平阳。
七年，帝遇害，愍帝即位，与汉相攻，世犹未治。
建武丁丑，帝遇害。
建武，即东晋元帝年号。
⑥尼钞中，卷上三七说戒篇云：初入堂时，先偏袒右肩，脱去靴履，合掌作礼。
若恐人闹，不及一一作礼，但俯身侧入，依次坐。
近数见僧尼，及至俗家斋上，僧尼在床上礼佛。
寻讨一切经律，及问西国诸德，并无此礼。
直是怠惰安身，不存敬意，反招自累。
⑦释相，彼引僧祇云：若下湿处，用八指木榰脚得。
注云：准此，下湿处榰床者应开，得在上礼佛；若榰高者不合也。
二、众具者。
律中，舍罗、灯火、水瓶、坐具等，年少比丘先须办之。
花香庄严，准前早办。
众具中。
令准前者，即上僧祇、四分。
三、于说戒日，上座白僧令知。
今时维那打静告白言：大德僧听！
今黑月十四日，众僧和合于某时某处说戒布萨。
余如众网中。
白告中。
准下略法，令于小食时白。
上座白者，律文正制。
今下，当时所行，令准用也。
今时维那白已，上座依下略法中文，复加劝勉①，亦可准行。
然策众之语，当随机要，激动时情，不必谨诵。
指僧网者，前云每至说晨，令知事点检僧数，众主上座亲自按行等。
①复加劝勉，本卷四一页，众主应告僧云今说戒日，十方贤圣所共同遵等。
四、鸣钟集僧。
不局沙弥，并须入堂。
若沙弥有缘，依法与欲，后须数筹。
若犹有闻、疑①之相，尽界求觅唤之；若无有相，依法而作。
集僧中。
初科。
前明尽集。
不局等者，即大小同行法。
下约二处集，即是别法。
两明其相，意令通晓。
若犹下，明检校。
①闻疑，律三六云：有客比丘见旧比丘相，不求说戒，不成，有罪；见疑亦如是。
又云：有客比丘来，闻旧比丘声，闻已不求，便作说戒，不成，有罪；闻疑亦尔。
见相便求，求而得之，和合说戒，成法，无罪；闻求亦尔。
沙弥、大僧二处各说戒者，鸣钟之时，各集二处。
应说闻钟偈。
增一阿含云：降伏魔力怨，除结尽无余；露地击犍槌，比丘闻当集。
诸欲闻法人，度流生死海；闻此妙响音，尽当云集此。
次科中。
初明集处。
即在堂外行立。
应下，明说偈。
即须大众同声说之。
若云打钟人说者，合在前明，岂待集至堂前方令说耶？
又业疏云：律令旧住净人、下位打者，此召僧法制，非具道者所为；必无二人，方听兼助。
必使净人，令说何益！
又文中显言闻钟偈，岂是能打耶？
有人执本缘起①是阿难鸣钟时说，便云此偈是打者说；又辄改闻为鸣。
委如别破。
下诸偈词，相承不解，人虽诵之，多迷文理，略为科释。
闻钟二偈，初偈明事用，后偈明所期。
初中，上半明功，下半显用。
四魔强盛，能障善道，故有力也；欲相侵害，故如怨也。
结即三界见思。
尽无余者，即无学极果也。
上句修因，下句证果。
后偈中，上半明所集之意，下半明能集之愿。
闻法人者，总凡圣也。
云集者，喻其奔赴也。
①有人执本缘起，会正：增一第十六曰：佛告阿难：汝今于露地速击犍椎。
今七月十五日，是受岁之日。
乃至阿难闻此语已，即升讲堂，手执犍椎云：我今击此如来信鼓。
又偈曰降伏魔力怨等。
以此文证，则鸣椎者说之。
轨度图经所出示据鸣钟者。
又尼钞·集众篇出此偈，说戒篇中不出，则可验知。
今恐顺昔，且言闻钟，或可闻字作鸣字。
法宝行事中，亦注云说鸣钟偈云云。
次入堂时，便合掌恭摄致礼。
说偈言：持戒清净如满月，身口皎洁无瑕秽，大众和合无违诤，尔乃可得同布萨。
说已，各依位随次而坐，如上五分恭敬具仪。
此是极教所遗，摄僧根本之教，不比寻常诸余法事。
入堂中。
初示仪式。
有三：初礼敬，次说偈，三就坐。
偈中：上半偈明自行成就，次一句明众行无违，末句自众两具方成法事。
自行中：上句受体无缺，下句随行无犯。
如下，次诫侮慢。
如上即杂法中。
极教者，若取制之深极，则指律文；若约教之终极，即指涅槃，彼云我不灭度①，半月一来。
遗谓佛之遗诫。
言根本者，望余法事，皆是枝条。
有人于此妄立欢喜偈②者，若言表净，前偈已具，何劳重述？
若是陈过，有犯自当忏露，岂但乞僧欢喜而已？
习俗日深，苦谏不舍，知非迁善，未见其人。
①我不灭度，若依标宗篇三·二，彼引五百问。
钞曰：五百问云：佛垂泥曰，阿难悲泣。
佛言：我不灭度，半月一来。
记云：佛本无身，全是积劫修成功德之聚，还以己德开示群生，故名为戒。
当知此戒即是如来。
住法记上·二三曰：诸佛皆有生法二身，生身有灭，法身不灭。
不灭有二：一、本性法身，永无生灭；二、修成法身，有生无灭，即戒定慧等五分功德，从因至果，聚集为身。
今指木叉，则此身也。
②立欢喜偈，会正：各依位坐者，若据法宝，于此出欢喜偈，未见所出。
然彼亦自注曰：其欢喜偈，诸方行之。
今依钞，不行亦得。
欢喜偈者，资行：吉祥童子偈也。
通释云：吉祥童子者，佛成道时，帝释化人，以吉祥草奉佛。
自恣篇，增晖曰无量寿经上卷，偈曰吉祥童子施软草，如来受之成正觉等。
五、明供具。
若有沙弥、净人，教令摘花、香水，槃檠、钵贮①，五器、三器②，共花盘交错，罗列堂中。
若在冬时，或无花月，当具䌽花，以物席地。
僧中布设，并香炉、筹案，高座众具，并令严正，使有可观。
第五。
与前第二相滥，以意通之：前约预办；今此众集，始将入堂，有同持献。
方合科次，则非重叠。
此间不尔，多是预安，故难通晓，后进更详。
以物席地，为藉众器也。
僧中设者，明是后安也。
①槃檠、钵贮，简正：檠，其敬切，盛花。
钞批：槃檠者，齐竟反，似叠足高，曾京中见。
或曰槃，今用小杌。
檠，汇：前汉·地理志：朝鲜民饮食以笾豆。
师古云：以竹曰笾，以木曰豆，若今之檠也。
钵贮，今名布萨钵，并造华形也。
②五器、三器，二瓶、二钵为四，共花槃为五；然瓶安钵中，故合三器也。
六、明维那行事。
应年少比丘三五人助办所须，各具修威仪。
维那取香水及汤，次第洗手已。
持水汤至上座前，互跪，盥上座掌已。
取筹浴之，各说偈言：罗汉圣僧集，凡夫众和合，香汤浴净筹，布萨度众生。
若上座老年，或不解时事者，维那自浴筹已。
六明行事。
盥浴中。
初明出众。
三五人者，今则一人维那行筹唱告，四人兼助行汤水等。
具威仪者，谓安详恭谨，不必设礼。
次维那净手。
持下，上座盥掌。
准文，维那为之，今多年少，义亦无爽。
取下，上座浴筹。
各说偈者，合众同音；今并维那独唱，事讹变也。
偈中：上半圣凡和合，明所集也；下半法事利生，示所为也。
维那自浴者，尼钞云①：今时多是上座浴筹，此非敬仪。
据理年老代浴无损，今须准用。
①尼钞云，卷上·三八，维那先取香汤洗手，浴筹，至打静处。
维那自浴亦得。
今时已下如引。
余有净水香汤，随多随少，各取行之。
令一年少比丘将水行之，各说偈言：八功德水净诸尘，盥掌去垢心无染。
执持禁戒无缺犯，一切众生亦如是。
行水中。
令一年少者，今须二人行汤水，二人行净巾。
偈文。
上句叹水德：一、清净，二、不臭，三、轻，四、冷，五、软，六、美，七、饮时调适，八、饮已无患。
次句显事用：外则德水以盥掌垢，内则道水以涤心尘。
第三句，自行成立。
末句，化他同己。
盥，公玩反。
依安师古法：应左手执①手巾上，右手持下行之。
维那执筹唱白者，令余人行之。
及香汤、净巾亦尔。
行巾中。
左右手者，取其顺便。
及下，因点汤巾同上法也。
①应左手执，沙弥经曰：持手巾有五事：一者，当左手持下头，右手持上头授人。
虽似不同，取随宜耳，未必局定。
记云取其顺便是也。
又令一人持香汤行之，各说偈言：香水熏沐澡诸垢，法身具足五分充。
般若圆照解脱满，群生同会法界融。
汤偈中。
初句明事用。
已下寄事表法，以立要誓。
次二句远期果德：上句法身，具兼理事二种①；下句二德，可解。
末句摄生同证，即自他两利。
会即证也。
法界差别，同归一体，故云融也。
又解：净水表断恶，复是因行；香汤表修善，故祈果德。
前因后果，并兼利生。
①理事二种，标宗篇记卷三·二：法身复二：一、理法身，即所证理显；二、事法身，即五分德圆。
此之二偈，各至座前说之。
不得一时也。
指说偈者。
世有妄行，故特点之。
又水汤二物但得盥掌，本无漱口之事。
往往有之，自出愚叟。
斥非中。
古德诵经法，须以香汤漱口，后世传讹，乃将布萨时用。
往往有者，尼钞云：承香汤水时，不得漱口吐地，数见故别标记。
其维那浴筹已。
至上座前打静①处立，左手捉筹，右手捉打静椎。
其柄亦须香水净已。
打静法，如杂品中。
唱法。
打静中。
指杂行篇②，彼明取放并须捋柄，不得重响等。
①打静，静非谓所打之钟磬；但打钟磬，静众喧嚣。
导俗篇云打磬静众，可以证也。
②杂行篇，钞卷四·二八云，维那至打处立，合掌。
右手取椎，举起拟砧讫，然后打一声，不得有重响。
方乃卧稚，手从柄处捋之。
然后合掌，有所启白等。
记曰：拟砧，使稚砧相当也。
重响，谓振声下数不辨，故须左手之。
当举手打一下，告云：大德僧听！
众中谁小，小者收护。
有云并供养①、收筹者。
正明中。
初文。
问监护者，准上本宗年少办具文也。
虽已先差，须白告众。
注释收护，言通始终。
今时多召收筹者，误也。
有下，删其繁长也。
注云上文具者，收护通包也。
①并供养，简正：并供养收筹者，古来今时，两京行事如此也。
钞意曰，上来既云小者收护，言包已尽，不须更唱云并供养收筹之语。
通释云：古唱小者收护，并供养收筹耳。
又打一下，唱云：大德僧听！
外有清净大沙门入。
三说之。
第二，召集。
下云准律检校文也。
有解云：大沙门者，宾头卢①也。
准律，恐不集者，更相检校，故作法命之，不局贤圣。
斥异中。
初科：先出古局释；准下，示今通解。
文云贤圣，理更兼凡②。
①宾头卢，名义集云：宾头卢，翻不动字也。
颇罗堕，姓也。
真谛曰捷疾，亦云利根。
②理更兼凡，通释曰：贤言自兼内外两凡。
更兼者，约薄地耳。
有云：前加一白，未受具者出等。
四分：说戒不得妄驱沙弥。
以戒本，说戒人自唱令出。
若依僧祇三律，维那在前唱出。
故彼戒本云，说戒者言未受戒者已出等。
若高座诵外宗戒本，维那依前唱出。
次科。
初出古非。
前加者，谓在召集之前，亦应上云大德僧听。
四分下，准本宗必削。
说戒自唱者，即问和简众也。
若下，依他部可存。
三律者，五、十并同故。
既唱已出，故知先遣。
不须道及不清净者出。
以言中所嘱，事在高座序中①。
或自发露，便应说戒。
后科中。
初遮拣。
以下，申理有二：上明不合前唱；或下，谓不得辄遣。
前云准律诚文，删补取中，即此诸文也。
①在高座序中，会正曰：高座中者，即云若有犯者应忏悔，又开座上发露，则非遣出。
如是唱讫。
又打静言：大德僧听！
此众中小者已收护。
未受具已出。
外清净大沙门已入。
内外寂静，无诸难事，堪可行筹广作布萨。
我某甲比丘为僧行筹作布萨事。
僧当一心念作布萨，愿上中下座各次第如法受筹。
三说已，云：并受嘱授人筹。
告众中。
初结前两告。
复唱未具者，一、令识古法，二、兼被他宗。
内下，正陈所为。
无诸难者，谓八难、余缘也。
唱己名者，令众委知，即僧祇云谁应行筹也。
僧当下，祈受筹。
言如法者，前僧祇中令脱革屣、偏袒等故。
嘱授人即与欲者，为他传欲，须代受筹；今人无知，多不行也。
便来至上座前，互跪授之；上座即偏袒，互跪合掌。
诸僧一时随上座仪式。
上座说偈言：金刚无碍解脱筹，难得难遇如今果。
我今顶戴欢喜受，一切众生亦如是。
说已，受取，两手擎而顶戴之；或可受已，顶戴说偈。
大僧筹中。
初科有三：初、具仪，二、说偈，三、示敬。
偈中：上半叹其难得，下半喜其已得。
初句即三德。
金刚喻法身，无碍目般若，亦即托事表法希有。
次句两难，得亲遇疏。
遇者不必皆得，得者必因于遇，故两言之。
如今果者，克己为喻，净心观云：万类之中人身难得，如提谓经①说：今得人身难于龟木②。
次半偈中：上句顶戴是身，欢喜是意，口陈偈句，三业备足，即自利也；下句摄生同己。
①提谓经，十门记二·四三曰：诸佛下生、乳光、提谓，并有真伪二本。
他宗或引，并正本耳。
发真钞曰：提谓经有真伪二本，故僧祐录称宋孝武时，北国沙门昙靖撰，一卷者，邪正天别。
续高僧传旧录别有提谓经一卷，与诸经语同。
今所引者是真本。
②龟木，法华·妙庄严王品，净藏、净眼二子说曰：佛难得值，如优昙钵罗华，又如一眼之龟值浮木孔。
而我等宿福深厚，生值佛法。
通释云：或说一眼龟者，头首无眼，但腹有一目，故不能见浮木。
此龟常居海底，三年一出，欲串首于浮木孔。
而海广八万四千，龟出东，则浮木西，或出西，浮木东流，亿千万劫不得值。
而适得值人身、正法，难得如是。
彼后收筹者，至上座前，亦同威仪。
当还筹时，复说偈言具足清净受此筹，具足清净还此筹。
坚固喜舍无缺犯，一切众生亦如是，便还他筹。
不得复座，待供养已。
还筹中。
偈词。
初句受随无毁，堪预捉筹；次句纳筹入数，还简体净。
坚固对受，即表持戒；喜舍对还，即表布施。
疏云①：不盗即施财，不杀即施无畏。
或可四无量心，略举二心，慈悲在中，义见下句。
不复座者，皆须互跪，至传香偈已，方坐听戒。
叔世怠堕，事必难依，且据受筹一时而已。
必有奉法，励己行之。
①疏云，业疏一·二二：尽形不盗者，已施法界有情之财；言不杀者，已施法界有情无畏。
即以戒法行己化他，即名法施遍众生界。
如是展转乃至大僧讫。
收筹者来至上座所，授之。
上座取已，便数知之。
纳筹中。
据文上座数知，今多收者告数，理亦通得。
但令上座检知，不可全凭他语。
维那复来打静一下云：次行沙弥筹。
三说已。
有沙弥者，径往坐处行之，并取嘱授者。
乃至僧中一遍通告云沙弥筹，或有大僧将欲来者。
如是收已，依前付数。
沙弥筹中。
通前四唱①，并须三说。
今时一遍唱已，三唱后句②，即当三说；此非正法，出自愚情。
或恐延时，准后诸白，乍可一说。
此告众法，非同羯磨，三一永定，单说无损。
乃下，恐有大僧传沙弥欲，故须告问。
此谓界无同类，故开之耳。
①通前四唱，审问监护，召集圣凡，告众受筹，行沙弥筹。
②三唱后句，问：此唱白但有一句，云后句者？
答：准尼钞，彼曰大姊僧听，次行式叉摩那尼等，依此通可云大德僧听。
维那复至上座所，互跪取数时，上座当告云：僧有若干，沙弥若干，都合若干。
六、取数中。
初文。
可解。
维那即起打静云：大德僧听！
此一住处一布萨，大僧若干，沙弥若干，都合若干人。
各于佛法中清净出家，和合布萨。
上顺佛教，中报四恩①，下为含识。
各诵经中清净妙偈。
僧祇说云：清净如满月，清净得布萨；身口业清净，尔乃应布萨。
次科。
唱法。
准前五分，初告人数。
上下，次明所为。
国王、父母、师僧、檀越，是为四恩。
心依色中，名为含识，总收六道有情之众。
各诵偈者，表行净也。
经中者，经名虽通②，今若唱时，宜云律中。
僧祇：因调达破僧，自说戒竟，如来闻之，便说此偈，告阿难言：非法众已作布萨，如法人自作布萨去。
初半偈明佛所制：上句自行，下句众法。
下半偈彰己合教。
应犹当也，或可去呼。
①四恩，释氏要览说，同于今记；若依心地观经，一、父母，二、众生，三、国王，四、三宝是也。
②经名虽通，上曰：即目律为经。
若沙弥别处说戒，如后别法。
小众别行法。
沙弥集处自行筹已，将付僧中，总合唱之。
七、明请说戒师。
佛令上座说戒。
纵前已别差，终须前请。
七、请师中。
初云佛令，即前五分文也。
应至上座前，具修威仪，互跪已，合掌白言：大德慈悲，为僧说戒。
若堪说者：此说戒事，正当我作。
便即唱之。
若不堪者云：但此说戒，任当某甲；但为老病，言辞浊钝，恐恼众僧，令次座说。
即至次座，亦如前请。
若辞不说者，应至上座，云：次座亦辞不堪。
上座先预知有诵利者，应语维那至某甲所，云：僧差说戒。
次科三。
初请上座：前明维那陈请，后即上座对答。
有堪、不堪二答如文。
出法之辞，临机裁度，今多诵语。
年少康强，亦称老病，非所应也。
即至下，二、请次座。
若辞下，三、差能者。
先预语重，疑是多写。
彼至前所，具述已，还至打静所，陈告之。
若次座不堪，不须次第问下；准上僧祇，但得次座也。
彼应告僧言：大德僧听！
僧差律师某甲为僧诵律，梵音某甲，律师升高座。
三中。
初明往告。
若下，次示二座，余不须问。
准僧祇者，前云若上座，若次座应诵等。
彼应具仪至僧中，四面礼僧已，互跪白言：小比丘某甲稽首①和南②，敬白众僧。
僧差诵律，恐有错误，愿同诵者指授。
白已，一礼，升座。
四中。
稽首者，头至地也。
和南，西语，出要律仪翻为恭敬。
①稽首，归敬仪三一页云：白虎通云：稽者，至也；首者，头也；言下拜于前，头至地。
即说文云，谓下首者为稽也。
三苍云：稽首，顿首也，谓以头顿于地也。
②和南，归敬仪三页曰：言和南者，谓度我也。
今流溺生死河，念依拯济而得出也。
准此以言，岂非和南，先在尊师，义通上圣，念救拔也？
八、明供养说戒法。
若有高座，最善；无者，在圣僧座上，抽圣僧座在下。
八、供养中。
初文。
无高座处，戒师坐上，圣僧抽下者，传佛教诫，圣凡同禀。
亦犹使者执王敕命，百官虽贵，孰敢见轻？
彼说戒者坐已，维那打静，小者供养，梵呗作之。
若准律文，呗匿如法。
出要律仪云：如此郁鞞罗国语，翻为止断也，又云止息。
由是外缘已止、已断，尔时寂静，任为法事也。
次科。
初总列事仪。
小者供养，且约出众，故此先标；若论行事，如后所显。
若下，别释梵呗①。
初引所据。
出下，翻名义。
如此二字，即指梵名；或剩如字。
郁鞞国，彼文自指，未详何处。
鞞字，陛奚反。
两翻其名，单释断义。
以意分之，断约外缘，息据内心，则有别矣。
①梵呗，会正：陈思王曹植尝游鱼山，忽闻空中梵天之响，哀婉动心，独听良久，而侍御莫闻。
植深感神理，弥悟法应，乃模其声节，写为梵呗，撰文制音，传为后式。
梵音先显，始于此焉。
又魏支谦制连句呗，吴僧会亦善作之。
彼三五年少比丘持香水，僧前左右洒水；留中空处，拟行来也。
香汤及花，亦同水法。
散洒已，余有中央。
当持水、花合著一盘，总从一头却行布散，使及两边。
空器复本处，使人复座。
当散花时，各说偈云，华严经云：散花庄严净光明，庄严宝华以为帐；散众宝华遍十方，供养一切诸如来。
三中。
初、顺洒；散下，逆洒。
却行，谓倒退也。
后出词句①，合在前说。
彼经：佛在普光明殿放光说法，菩萨偈赞。
上半指事用，下半偈申所为。
①后出词句，前顺洒时出词句，故云后出词句，合在前说。
逆洒之间作梵呗也。
济览云：此义难信。
既上列次第，二、梵呗，三、散花，岂后出故？
但后出词句者，散花后出，故以为断耳。
合前说者，谓正散花时，当唱焉也。
彼供养者待散华已，然后作礼。
三捻香已，执炉，向上座①所坐方，互跪，炷香炉中。
维那云：行香说偈。
此法，安师每有僧集，人别供养。
后见繁久，令一人代众为之。
广如本文。
各说偈言，华严云：戒香定香解脱香，光明云台遍法界。
供养十方无量佛，见闻普熏证寂灭。
维那打静讫，供养者复座，维那仍本位。
四中。
初示正仪。
三捻香者，供三宝也。
向上座者，表代为也。
次明说偈。
初、维那唱告；此下，点所出。
下指广者，其文已亡，不可寻也。
各下，引偈词。
上半明能供，下半即所供。
初中。
上句托彼香事，即表法供也。
慧及知见，解脱通收，则五分备矣。
七言为句，不可妄加。
下句冥想②，如彼光云。
所供中：初句明上求，下句即下化。
涅槃翻寂灭，即果德也。
维那下，明复位。
可见。
①向上座，准口决，今时对本尊，不强向上座也。
呗末香役者，先取香炉三礼，偈竟一礼，置香炉。
②冥想，谓运心也。
内心所思，外形非显，故云冥想。
九、明问答法。
彼当准上诵之，至未受具戒者出，诸沙弥等随次而出。
仪式如别法中。
九、问，缘中。
初文。
言准上者，即前杂法，或令恭敬，或令直声，或不错谬等；或可指戒本前序。
下指别法①，彼明礼僧互跪②、上座诫敕等法。
此明简众，不唯沙弥，或尼三众③、俗士瞻礼，并须遣出。
及十三难、三举、二灭有犯等人，三根明委，亦须简练，或令忏露。
人不知法，但遣沙弥，白衣丛听，杂秽同闻。
深乖法律，极成轻易。
悲夫！
①下指别法，简正：仪式如别法者，五德十数之仪，如沙弥篇。
又会正：或于此处先说五德十数，彼上座方告之亦得。
资行引此二说云：当世行事，于此读五德十数者，虽两祖释不见，窃依此等文耳。
②互跪，归敬仪三四页云：左右两膝交互跪地，此谓有所启请，悔过授受之仪也。
佛法顺右，则以右膝拄地，右在空，右指拄地；又左膝上戴，左指拄地，使三处翘翘，曲身前就。
故得心有专志，请悔方极，此谓心随其身行慢失也。
③或尼三众，疏曰：尼同僧法，应与同闻。
莫非女类无知，多生慢习，制令耳目不瞩，则重法尊人也。
不来者说欲，如前欲法。
若无者，维那互跪答言：无说欲者。
二中。
若有说者，答云：说欲及清净已。
又云：谁遣比丘尼来请教诫？
三中。
召问之辞。
若依古戒本①云：比丘尼众遣何人来耶？
今准光师戒本而问。
谁字，亦即召彼尼众。
①古戒本，今注戒及注羯磨并云：比丘尼众遣何人来耶？
同古戒本。
又戒疏古三义中初义也。
彼受尼嘱者①起，至僧中礼已，互跪合掌言，如五分法云：大德僧听！
某寺尼众和合僧，差比丘尼某甲半月半月顶礼大德僧足，求请教诫尼人。
三说已。
略法中。
初科。
仪法可解。
①受尼嘱者，据注羯磨卷下，八页，尼篇四二·八：僧中于布萨日豫差一人，拟受嘱授。
于己房外，设一床座。
尼至时来，余人示之。
彼尼至房所，嘱授者诣座坐，令一比丘为伴，立之。
受尼语已，告云：待日晚说戒时，为咨众僧，未知有不。
然尼众为欲别请，为依僧次？
随语答领。
又告云：明日可来此，问取进否。
尼便辞退。
又尼僧布萨日，白二差一人与伴，来僧寺请教授。
至上座前，长跪曲身合掌云：大德慈悲！
能教授比丘尼不？
答云：年老无德。
乃至二十夏来，并须委问；不过下座，以无别德可明。
次科。
尼唯长跪，僧通长、互。
如三千威仪、圆觉等经，并云长跪，岂唯尼耶？
言别德者，教尼须具十德：一、具持戒行；二、多闻；三、诵二部戒本利；四、决断无疑；五、善能说法；六、族姓出家；七、颜貌端正；八、堪为尼说法，令尼欢喜；九、非为佛出家被三法衣而犯重法；十、二十夏若过。
①旧云长跪，会正：长跪者，佛令尼长跪，可表代请，故前言互跪。
长跪者，归敬仪三五页云：两膝据地，两胫翘空，两足指拄地，挺身而立者是也。
若无者，还至上座前云：遍问年德，并辞不堪。
上座云：诸大德等何啻堪任持，由惜自业，故辞请耳。
若明日尼来请可不，当依五分云：此无教诫尼人，又无善说法者。
虽然，上座有教敕尼众：当勤精进，如法修道，谨慎莫放逸！
上且出一两①部律文，示相贴合。
余者并有明据，不具出之。
读此一部之文②，上下方练也。
三中。
初受嘱反白。
上下，正出答法。
疏云：以见不学识者，年高座首，动无法则，空遣尼还，曾不对答③，识者齐耻，故具引之。
初褒美大众。
何啻者，言德有余也。
若下，令传略教也。
注中。
初示前。
余下，指后。
即尼篇中更引善见、十诵、僧祇等文，寻之可见。
①上且出一两，简正：贴合者，五、祇二律是两文，五分标其无人，僧祇出其略教，二文相当，合聚一处，贴合共成行事。
②此一部之文，僧尼二部中，且就僧明法，故云一部，见下尼篇相对解之。
上下谓约当段尼别行也。
通释云：一部者，约钞一部始终欤。
③曾不对答，谓本律中，唯出广法，无略法相，故古师若无能教授人，则直言无教授人，而无略教对答仪式。
故注羯磨中，准僧祇等出略教诫对答之法，故云故具引之。
彼受嘱者复本座①。
尼明日来，依命传告。
若广说法，时希故略。
指广法中。
言时希者，尼篇云良由广德难具故也。
①复本座，谓受嘱人承上上座命敕已，复本位，所为事讫故。
明日待尼来，依命传告。
使尼合掌曰顶戴受持，便礼足辞退。
至寺即鸣椎集众，不来者说欲。
诸尼云集，并立堂中，依位合掌。
使尼至上座首，打静白告，并传上座敕已。
诸尼合掌云：顶戴受持。
然后礼唱而退出。
说戒者云：僧今和合，何所作为？
维那互跪答云：说戒羯磨。
维那复本座已，然后羯磨作白。
不得未至座所便作，以坐立不同，即是别众。
此事往往有之，上座不教，致令僧众俱同非法。
事宗中。
初科。
注文，斥古羯磨。
言通用者，二名无异故。
不了彼此者，华梵齐举故。
如羯磨篇中已明。
不得下，遮滥。
指过斥非，在文可见。
然处众首，是非须知。
不得低头合眼，不知法网。
示一律仪，永成常准。
故僧祇中，说戒说法，并有上座法云云。
次科。
初垂诫。
示下，劝依。
一律仪者，即指上诫。
故下，指证。
云云者，三十四卷初，因难陀布萨时不来，后来已即去，众皆不知。
白佛，因制上座法：应知十四、十五日布萨，若昼若夜；又当知处所，若温室、讲堂、林中；又应知广诵五篇戒，下至四事及偈，余者僧常闻；又应令人唱告时处；又应先使人扫治，谁应咒愿行筹；又应知说戒时，檀越来，当为说法，共相劳问。
乃至第二上座亦尔，广在彼文。
十、明说戒竟法。
若至略教已，当更鸣钟，令沙弥集，然后诵明人能护戒①等。
若总说已，作神仙五通人偈梵，后作处世界呗②，为令说者从容具仪，辞逊之暇。
其说序前呗，亦诵律序以为呗辞。
十、说竟中。
初科。
再鸣钟者，必无小众，亦不须之。
若下，明梵呗。
即律序末后二偈③：神仙五通人，造设于咒术；为彼惭愧者，摄诸不惭愧。
如来立禁戒，半月半月说；已说戒利益，稽首礼诸佛。
尼钞云：若不解前呗，作处世界亦得。
为下，明所以。
不同前作为止息故。
其下，因示前呗。
即序初二偈：稽首礼诸佛，及法比丘僧。
今演毗尼法，令正法久住。
优波离为首，及余身证者；今说戒要义，诸贤咸共听。
多见诵文讹错，复不解义，略为注释。
律制不得半呗，今或但诵优波离下四句者，正乖法律。
虽非大害，宁免无知？
①明人能护戒，注戒本最末曰：斯文即法护尊者所撰，为广、略二教总流通也。
具文曰明人能护戒，能得三种乐，名誉及利养，死得生天上等，具有十四偈。
②处世界呗，超日明三昧经偈曰：处世界如虚空，如莲花不著水，心清净超彼岸，稽首礼无上尊。
③末后二偈，依律本序偈，具有四十六偈半；别行戒本，出其少分。
说者辞云：小比丘某甲，致敬众僧足下，敬谢众僧。
僧差诵律，三业不勤，多有忘失，愿僧慈悲，施以欢喜。
二中。
施以欢喜，以合作与。
众僧各各说自庆偈云：诸佛出世第一快，闻法奉行安隐快，大众和合寂灭快，众生离苦安乐快。
三中。
偈词：上三句喜遇三宝，下句拔济群生。
四并言快，快即是乐。
值佛最难，故云第一；得闻正法，近障三涂，远清二死①，故云安隐；事和无诤②，统理平等，故云寂灭；上三庆己，下一喜他，即两利也。
安乐字，尼钞作解脱。
注令礼散，尼钞更加三归，今须准用。
上来十科行事，并据正文。
况经圣心，研详安布。
今诸律肆，妄自改作，执非为是，见是谓非。
此由素阙讨寻，抑又自无明识。
或多轻略，废置而不行；纵有行之，事同于厌课。
尘缘可弃，不惮奔趋；正法宜尊，反生薄滥。
业绳弥固，苦海尤长，徒丧天龄，真可怜愍！
①清二死，笔削记云：一、分段者，谓三界、四生，身有形段，命有分限，始必有终也；二、变易者，谓二乘、菩萨断烦恼，虽离分段粗苦，犹有赖耶变易行苦，以四相所迁，转变改易故名。
②事和无诤，钞四·二记曰：初果已去名理和，所证同故；内凡以还名事和，即六和也。
就中杂相。
杂相者。
前列行事，且据一途；事起临机，何由尽述？
略之则阙，参之则繁，是以总括诸相，别科于后。
述作之意，在文可见。
若界外来者，径至说戒处。
若未诵序清净已来，依次而坐，不告清净。
若已说清净已，后方来者，戒师见来，即须止住；不肯住者，诃令住之。
待坐，互跪，一人告云：大德僧听！
某甲比丘若干人等①，并是清净。
若有犯过，依过陈之②，为逼说戒，后如法忏。
便依次为说。
告净中。
但约长行序后三问以为分齐。
初明问前不告。
后自问故。
若下，明问后须告。
又三。
初、止住说戒。
戒师自止，谓知法者；不住须呵，谓迷教者。
待下，明告净。
待坐字语通上下，据义则缀上为优，约句则贯下为便，详之。
一人告者，恐妨僧故。
若有下，明发露。
依次说者，接前止处也。
准此，不明再和，以陈净入坐，和相已彰。
今时有行略和，未见所出。
①若干人等，准尼钞云：某甲等若干人。
恐今写倒。
②依过陈之，尼钞二·四四：若不清净者，一一别告云：大姊僧听！
比丘尼某甲犯某罪，为逼说戒，未得忏悔，后当如法忏。
若外界比丘若多若等，纵说戒竟，皆令重说。
不者，如法治。
次科中。
多、等须重说者，谓制主从客；若少不须，或出界说，或往他寺，谓制客从主。
此约说竟①为言。
未竟随来，告净②同听，不劳再说。
如法治，吉罗异名也。
①此约说竟，然律曰欲说戒，客比丘来等，当更与说等云云。
欲说戒言，虽似未说时，若依更与说之，似约正说之时；若一向未说，何云更说哉？
又说竟尚重说，况未竟？
②未竟随来告净，通释云：律三六，广明主客相从。
彼旧比丘说客来，或客比丘坐说旧比丘来，或客说客来，或旧说旧来，并来多、等，制重说；少，开告净。
然明后来少文曰：若已说戒序竟，当告清净；余者当次第听。
若说戒竟，举众未起，若多未起，若都已起，当告清净，不者如法治。
旧、客互言之亦尔。
次明来多、来等文曰：旧比丘欲说戒，客比丘来等，当更与说戒；不说者当如法治。
若说戒竟，若举众未起，若多未起，若都已起，旧比丘当更与说戒；不者如法治。
主、客互说亦然。
然律说来少中，有已说戒序等文；说来多、等中，但云欲说戒，或云若说戒竟等，而不云未竟事。
故记约未竟，判多还随少，告净，不劳再说。
而依钞纵说戒竟，及皆令重说，文似随说多少，皆更重说。
文意云随说多少，应更说之；纵都说竟，皆令重说等，追而详之。
③有将前科，义苑、会正并尔。
毗尼母①云：若犯七聚不净人前，应止不说戒。
即律文②云犯者不得闻戒，不得向犯者说等。
三中。
对犯不说，此制戒师也。
或令悔露，或加治摈，事在临机。
如比丘犯盗，佛不为说。
然佛初自说，众唯纯净；必有妄隐，五百金刚③杵碎其头。
后付弟子，则通净秽。
故知必约三根无滥，不可对说也。
即下，会同律论。
①毗尼母，彼云：若七聚中，乃至恶语，僧集时，众中有犯者，止；无犯，便说。
②律文，彼云：佛告目连：此如来最后说戒。
何以故？
有犯者不得与说戒，有犯者不得闻戒，不得向犯戒者解罪，有罪者不得受他解罪。
③五百金刚，五分曰：五百金刚随佛后，三问不答，竞举金刚杵，击破其头。
若三寺五寺尼请教授，随意受之。
总前各列寺号尼名，后便总结请意。
四中。
总前各列者，如云某寺某寺尼众和合僧，差某尼某尼。
后总结者，半月半月已下词也。
若诵中恐误，当告比近人示令。
不得大众同教，致增混乱也。
五中。
比近人，谓邻高座者。
令字去呼，谓言教也。
准此，先须定嘱一人。
不下，遮非。
今多此过，不得不慎。
四分：若说戒日无能诵者，当如布萨法，行筹告白，差一人说法、诵经，余诸教诫，诵遗教亦得。
若全不解者，律云：下至一偈：诸恶莫作，诸善奉行，自净其意，是诸佛教。
如是作已，不得不说。
若不解者，云谨慎莫放逸便散。
六中。
初文。
说戒本制，竟无能者，方诵经法。
疏云①：所以次者，戒制附相，切要易持；经授心识，托虚难摄。
故随时制，轻重不伦，各其致也。
文中三位，初诵经法。
语通无在，然须轨范行门，诫勒切要之者，颇符今用，故云余教诫等。
今藏中略教诫经②，亦可依诵。
旧云③三千威仪经者，文繁事碎，何由可诵？
又云，下卷令诵胜鬘、佛藏④，下明常时受持，亦非说戒时诵。
若全下，次令说偈。
此即迦叶佛略教。
注指阿含解者，下卷引云：上句戒具足清白之行，次句心意清净，第三句除邪颠倒，末句去愚惑想。
若不下，后略诫敕。
详此律意，未必愚暗而至于此。
欲明住持之本，摄僧之要，必不可废，故曲示之。
①疏云，济缘一九·三三：以下，释通教意。
身口近事，故云附相；心识玄旷，故云托虚。
附相则易持，托虚则难制。
初制说戒，故重；后开诵经，故轻。
②略教诫经，即指般涅槃遗教经也。
③旧云，会正。
④胜鬘、佛藏，诸杂要行篇四·三七曰：依古德所示云：诵胜鬘一卷，摄一切佛法根本尽。
注：如来藏一卷亦同，趣得便诵。
今佛藏者，即如来藏经也。
彼续曰：戒本一卷，摄一切止持行尽；羯磨一卷，摄一切作持法尽。
并是佛之嘱累，深有来致，令法久住。
而世有住寺，轻此教网，故违不说。
染污净识，渐于大法无有滋味，是则出家无有利益。
口言佛是我师，师教拒违，故是外道弟子也。
次科。
初、显示深益。
佛嘱累者，即上制法。
而下，斥世不行。
初指非；染下，彰失。
污净识者，轻法之源，实由染世。
不闻正法，已是盲冥，况举轻心，更招殃祸，欲令反本，其可得乎？
于法无味者，积恶渐深，去道转远故。
大法者，通目佛教。
出家无益者，乖本意故。
口下，斥言行相违。
师徒义绝，拣从外道，不亦宜乎。
高僧传①中：隋东川僧云法师住宝明寺，以四月十五临说戒时，乃白众曰：戒本防非，人人诵得，何劳徒众数数闻之。
可令一僧竖义，令后生开悟。
当时无敢抗者。
讫于夏末，废说戒事。
至七月十五日早，将升草座，失云所在。
大众崩腾，四出追觅，乃于寺侧三里许古冢间得之。
遍体血流，如刀屠割。
借问其故，云有一大丈夫执三尺大刀，厉色瞋云改变布萨！
刀脍身形，痛毒难忍。
因接还寺，端情忏悔。
乃经十载，说戒布萨。
临终之日，异香迎之，神色无乱，欣然而卒。
此乃上智，故动幽呵；今时下愚，竟无显验。
纵令永废，反自安然，法灭于时，可用长叹！
①高僧传，又唐僧传第十曰：齐邺东大觉寺僧范，曾宿他寺，意欲闻戒。
有僧升座，欲竖义，乃曰：竖论法相，深会圣言。
何劳布萨？
僧常闻耳。
忽见一神，形高丈余，貌甚雄峻，来到座前，问竖义者：今是何日？
答曰：是布萨日。
神即以手搭之，曳于座下，委顿垂死。
次问上座，搭曳同前。
范由是自励至终，僧事、私缘，竟不说欲；乃至疾重，舆而就僧。
将终之日，延像入房，下床跪地，惟悔宿、触而已。
又出珠林百八·四。
若有犯重罪，不预闻戒，纵在寺内，别众则无；若经忏悔，来否随意。
僧残已下，依教忏讫得闻。
如律所显。
七中。
初别简初篇；僧下，总示诸聚。
若约闻戒通塞，则六聚并同；若论别众成否，则根条两异①。
如律显者，即如戒本有犯忏悔，无犯默然。
①根条两异，准摄戒种类，皆收四重为根，僧残已下为条。
根不成别，条成别众，故云两异。
若座上忆得，莫问疑、识，对众发露。
恐大众闹乱者，但心念口言自陈云我某甲犯某罪，为逼说戒，待竟当忏，便得闻戒。
若于罪有疑，亦准此陈露。
八中，二。
初、明对首。
露言对众者，谓于众前对人作法。
律云：当至一清净比丘所，具威仪，说所犯名种，白云：大德忆念！
我比丘某甲犯某罪，今向大德发露，后如法忏悔。
三说。
说戒时忆者，须用此法；余时依法忏悔。
又律中：比丘于犯有疑，复逼说戒，佛言：应发露已，得闻戒。
亦对人云：大德忆念！
我比丘某甲，于某犯生疑，今向大德发露，后无疑时，如法忏悔。
三说。
已上准注羯磨出之。
恐下，二、明心念。
复二。
初、明识罪法。
律中，为在座上忽忆本罪，向比座说，举众闹乱，佛令发露心念。
而不出文，钞家义立。
准羯磨说戒字下，更加一句云恐闹乱众故。
亦须三说。
若下，明疑罪法。
应云我某甲于某犯生疑，余词准同。
四、明略说杂法者。
第四略法中。
标云杂者，据略则纯；但缘与法各有多别，故云杂耳。
四分云：若有八难①：王、贼、水、火、病、人、非人、恶虫。
人难者，明了论云：有人欲执缚比丘也。
余缘者：若大众集，床座少；若众多病；若座上覆盖不周；或天雨；若布萨多，夜已久；或斗诤事；或论毗昙、毗尼；或说法夜已久。
听一切众未起，明相未出，应略说戒③。
缘中。
本宗。
八难余缘者，若据缘难，二名不局；今须标简，重者名难，轻者为缘。
王难者，疏云：或将士众拥寺列兵。
病人，与下缘中相滥，应以重轻分之。
非人，即鬼神为恼。
恶虫，通目畜兽能为命难者。
人难，引论释之，此据常人，不同贼④也。
余缘者，通收无限，故但言余。
且列八相，并以若或字简之。
前四通昼夜，后四唯局夜。
下云明未出者，止结后四。
应略说者，通结前八。
①八难，四分三六：八难者：若王，若贼，若火，若水，若病，若人，若非人，若恶虫。
依此，病、人，是二种也。
记点病难而牒病人者，宜去人字，但相因曰耳。
即济缘一九·三一，次第具分，与律全同。
②忏罪，业疏云：布萨多者，诸忏非一，遂至夜久也。
忏为净罪，即布萨也。
济缘一九·三二：布萨言滥，故独释之。
即目行忏为布萨耳。
③应略说戒，问：何故不能经明相耶？
答：律曰：更无方便可得宿受欲、清净，羯磨说戒。
④不同贼，济缘一九·三二：贼常劫盗，人但冤仇，所以两分。
即疏曰：贼者，如僧祇中，突入闻戒，既不为说，便加苦恼；制令改音诵余经法，不得断绝也。
水能漂荡；火能焚灼；病须将护，拖曳致损；人谓恶者，伺觅捉缚。
十诵云：共伴行，若住，广说；小住，略说；不住，三语说。
在白衣前不得口言，心念云今日布萨说戒；乃至宿处有命梵等难，龙鬼之怖，皆不得出声，心念口言今日说戒。
五分贵人①，恶兽，地有生草、棘刺，蛇窟，暗夜，地有泥，坐迮，僧祇若逼暮、天阴、风雨、老病不堪久坐、住处远，皆开略说。
他部中。
初科三律。
十诵约道行缘。
从制至开，一广三略。
略中：上是众法，下二别法。
准众法对、念，多人不开，必应异界分众作之。
或恐彼部缘开，不可常途为妨。
开心念者，道行中复有缘故。
制白衣前，恐闻障戒，为济他故。
乃至下，命梵缘，为利己故。
若论心念，说不明了，不成作法；有缘故开，不足怪也。
布萨说戒，华梵言重，临事单牒。
五分中七缘②，除草棘、地泥，余同四分。
僧祇五缘，逼暮、天阴、来客处远，此三不同四分。
①五分贵人，彼云：有十因缘，听略说戒：一者，有贵人；二者，有恶兽；三、有毒虫；四、有生草；五、地有棘刺；六、有毒蛇窟；七、病；八、暗；九、地有泥；十、坐迮。
是名十缘。
乃至不得说戒，应言今十四、十五日布萨时，各各正身口意，莫放逸，亦名布萨。
②五分中七缘，依本文有十缘，今钞略毒虫及病，但列八缘；准今记合生草、棘刺，为七缘耳。
十诵：听在诸王前说，令心清净；除大臣、兵吏，遣去。
五分：说戒时贼来，应连声诵经，莫令有绝。
对说中。
十诵。
王难开说，即瓶沙缘，如羯磨篇①中引。
五分贼难，事同僧祇。
彼因突入闻说，不为说故，便加苦恼，制令改诵。
①如羯磨篇，彼记曰：瓶沙，具云频婆娑罗，此云颜色端正，疑比丘半月一集所图何事，故独开之。
决疑皈信，故云心净。
钞引十诵云：白衣前说戒成者，除为瓶沙王等。
除王眷属、民、将，独为王说，令心净故。
若有一方众主，纲维徒众者，每至盛夏严冬，准前略说。
至时小食上，应告僧云：今说戒日，十方贤圣所共同遵，并愿众僧同时集会。
乃知冬热，当为略说；勿事他缘，自生厌法。
僧祇律第三十四卷，广立布萨上座法。
五分云：不应以小事嘱授，应在显露处说。
义立中。
寒热二缘，不出诸教，理合开故。
初示缘例准；至下，白众劝导。
冬热者，文脱，古本云冬寒夏热，出法双提，随时别用。
僧下，引示。
初指僧祇，明制上座。
文如前引。
次引五分，明制徒众。
嘱授即是与欲。
露处说者，即明与欲，恐在私屏，无人见闻，容非滥故。
①有云，增晖、会正。
五分一八云：有一住处布萨，诸比丘在隐避处说戒，客比丘来，不知处所，以是白佛。
佛言：若无难事，不应避隐处说戒。
诸比丘以小事便嘱授，以是白佛。
佛言：不听以小事嘱授。
通释云：本文明说戒嘱授，一约说戒一句，文相似不贯；又分文相，上下似不贯欤。
第二，明略法。
略有二种：一者，略取，谓取诸八篇题首；二者，略却，谓随篇种类。
次略法中。
初科。
言二种者，此标取、却二种义耳。
提名为取，除相为却，一言略者，即具二义。
一下，释。
初释略取。
取八篇①题者，如云是四波罗夷法等是也。
次释略却者。
却即是除。
除随篇种类者，谓不诵篇中诸戒，但云僧常闻是也。
上云八篇，下云随篇，皆谓通举戒本全数；至于正诵，或多或少，皆不定也。
有人云②单诵八个题首，名略取说戒；诵一两篇，名略却说戒，致令后生妄行，至今尚尔。
如别所破③。
问：八篇可都略否？
答：下依母论，故广灭诤；约准尼钞，八篇齐略古记云④灭诤是吉罗少分，不名为略；又人云七灭是息诤之要，故不可略。
以尼钞证，皆穿凿耳。
问：今存几略耶？
答：今但通云略戒，不言几种。
若提名略，则兼取、却二义；若不提名，如下卒缘，序竟即略，但有却义，则无取也。
问：如诵一二篇已，略其余者，此名何略？
答：前所诵者，自名为广。
文不云乎，为广三十、九十。
又云七灭诤下，如法广说。
余不诵者，方名略耳。
问：如律本中广一二篇已，难缘忽至，即云余者僧常闻，复是何略？
答：既不举名，止是略却。
问：如提篇目，略至二三，忽有难至，即云余者等，复是何略？
答：前提名者，具兼二义；后言余者，止是却耳。
问：今明略法，为依何出？
答：文中，缓则为广三十九十；及后卒难，说序已略：并依本宗。
不说序略，准注羯磨⑤，乃依僧祇；中间各题通结，自出母论，故后文云四分文不了等。
古记反引本宗十五略配之，致增迷昧。
注羯磨亦云律有三五略法，文非明了，故依母论，故知非也。
以昔多迷，不免繁细；余所未尽，备在释中⑥。
①八篇，四波罗夷，十三僧残，二不定，三十舍堕，九十单提，四提舍尼，百众学，七灭诤。
②有人云，问：彼说有何过谬耶？
答：略述其非。
一、彼提题首，但云略取，别立略却；今记不尔，但举篇名为取，不提戒条为却，应知取必有却，却未必取。
二、彼局八个，今记不定。
三、彼约诵一两篇解略却义；今记不尔，如下直略，亦是略却，何必约诵？
又依其所诵，即是广说，但约所除，是正义也，何必约诵？
如下记辨可见矣。
③别所破，济缘一九·三二：即取篇名，为略取也。
僧常闻者，略去戒条而不说者，为略却也。
乃至自余妄说，具如资持所破。
彼亦无破文。
④古记云，济缘一九·三二：问：七灭诤为通略否？
答：八篇皆略，何有不得？
准如尼钞，灭诤亦略。
若尔，文何不略？
答：母论略缘，但止众学；又灭诤不长，容可广说，引起后结，所以存之。
⑤准注羯磨，卷下一页曰：不得说序者，僧祇云：诸大德！
今十五日布萨时。
各正身口意，莫放逸！
便各各随意去。
⑥备在释中，今是预谈，至下略法中，记委释之，故指云在释中。
说戒师当量事缓急，观时进否。
缓则为广三十九十，略其余者；急则为说序已，余随略之。
略法中。
初科。
缓急两相，事在高座。
缓则可进，急则宜否；并准上缘，须令应教。
文中：初双标；缓下，牒释。
急缘语通多种，如下所明。
说前方便，如广说法。
至序竟，问清净已，应言诸大德！
是四波罗夷法，僧常闻，乃至诸大德！
是众学法，僧常闻。
一一各题通结。
七灭诤下，如法广说，至末文也。
四分文中不了，但言余者①僧常闻。
今准毗尼母论②说也。
别显中。
初文。
初指前缘。
即十缘中上九种也。
说竟仪式，亦同广法；由缘不定，多不至后，故且指前。
至下，示略法为三。
问清净已者，即广前序也。
应言下，略中间七篇。
言各题者，七名别举也；通结者，并云僧常闻也。
七灭下，广后文也。
不略七灭者，戒少言约，复接后文，是可说故。
若准尼钞，八并通略；无劳臆说，以误来蒙。
故疏云③：今有行略，多无法式。
就缘缓急，称时为要。
常途寒热，容所叙致，可广始终，而略中广。
准此明据，岂复疑乎？
四分下，指所出。
初点本律。
不题篇首，故云不了。
今下，取他文。
即指上法有诚据也。
本律说戒犍度④，初明先广后略次第八段。
彼云：比丘作是念：今以难缘听略说戒，难来犹远，我等得广说。
彼比丘应广说，不说如法治。
又云我曹不得广说，可说至九十；又云不得说九十，可说至三十；又云不得说三十，可说至二不定；又云不得说二不定，可说十三；又云不得说十三，可说四事；又云不得说四事，可说戒序；又云不得说序，即从座起去。
次第八段，前一是广，后七是略。
古人妄传为七略、一直⑥者，非也。
后明先略后广三五说戒。
彼云：有五种说戒：一、说序已，余者应言僧常闻；二、至四事；三、至十三；四、至二不定；五、广说。
复有五种：一、说序、四事已，余者略之；二、至十三；三、至不定；四、至三十；五、广说。
复有五种：一、说序至十三；二、至不定；三、至三十；四、至九十；五、广说。
律本甚广，今云不了，明非正用。
恐人未晓，略引令知。
①但言余者，如文云说序已，应白僧言余者如僧常闻云云。
依律但有略却之义，无略取法，故准用他部也。
②母论，彼云：略说戒有五种：一者，说戒序已，称名说四波罗夷，汝等数数闻，乃至众学亦如是。
③疏云，济缘一九·三二：常下，正释所出之法。
意谓临时缘来，即须戒师观缘而略。
今依母论，乃是冬夏寒热等缘，预先备拟之法，故曰容所叙致。
④说戒犍度，碛砂藏卷三六·六二页第十九行以下。
⑤下七例此，彼云时彼比丘作此念：此难事近，我曹不能说戒云云。
今点彼比丘已下二句，若例次段，如末续云彼比丘应说至九十事，不说，如法治是也。
⑥七略一直，钞批一直者：若难近不诵序，即云诸大德，今十五日，各正身口意，即散去，名一直。
通释：彼摄第一一广，以皈七略；摘第八一略，别立一直。
是失文意也。
问：略者，省广从少之义。
如后一种，一句不说，何有略义？
答：一句不说，正是略却义，可亦名略说戒也。
况出律略法中乎。
故以次第八段，可云一广、七略耳。
若难缘卒至，说序已，云：余者僧常闻。
二中。
且约说序竟，举初例后。
故羯磨云：应随到处云：已说至某处，余者僧常闻。
又疏释云诵至随戒，难卒排门，不可转诵。
故知通后也。
若不得说序，云今十五日布萨时，各正身口意，莫放逸已，便随意去。
三中。
此出僧祇。
未说序者，谓作白才竟也。
问：必未作白，难至如何？
答：不成略法，理须再说。
或待难静，或出界外，或众或别，随缘作之。
①古记，问：与本宗一直何别？
答：本宗直去，不须云莫放逸等也。
此诫敕文，出僧祇也。
通释云：祇二七卷出略法，然无今略法。
上来就缘而说，增减准前；一事有违，并结正罪。
比人行事者云已说三十法，僧常闻。
既言已说，则对众妄语，并可准前。
或有略缘，止而不说，并通治罪。
故须明之。
结断中。
初结劝。
言就缘者，示略法之本也。
并结正者，即前七略中，若可广说不广说，乃至可说序不说序，并如法治。
比下，斥非：初斥略法乖仪；或下，斥托缘不说。
次明一人已上别法。
律云：若独住者，诣说戒堂，扫治，具调度①，待客比丘来。
次明别法说戒中。
初文。
律因佛制众僧说戒，一比丘住处，不知云何，白佛，故制。
调度者，律云：敷坐具，具水瓶、洗足瓶，然灯火，具舍罗等。
待客来者，疏云：出家之人，漂泊无侣，何有定住，是我所也？
游化观方，纵任自在，随所弘道，不局坊寺，望刹②为居，四海为食故也。
①调度，钵器记三五·一：谓调养具度，即众物之通名。
②望刹，济缘一九·三四：望刹为居，到处即止；四海为食，时至即乞。
梵语刹摩，此云土田，通名方处。
若四人已上，白说戒。
次科。
众法中。
此明别法，而列四人者，由本独住，待拟外客，来不可期，因而明之，不同初位常途僧法。
至于行事，还复同前。
若三人，各各修仪，更互说云：二大德一心念！
今僧十五日说戒，我某甲清净。
若二人相向，彼此如上三说。
对首中。
文约三人，后指二人，作法词中，但除二字。
疏问①：僧说戒者，一人秉说，余皆默坐；下至对首，皆各表净者？
答：僧法位强，成办力大，故白说戒，通四方故。
别人力弱，但表内净，应上教也。
①疏问，济缘一九·三四：问中。
欲彰僧别二法优劣。
答文，初明众法通收。
本摄僧故。
别下，次明对首为别。
且表净故。
上教即僧法。
若一人，心念口言：今僧十五日说戒，我某甲清净。
若独行山野，聚落无人，亦同此法。
心念。
说戒中。
初出法；若下，示余缘。
上依律文，且据兰若；山行、聚落无人义同，故准开之。
若有罪者，不应净法。
小罪，责心已，便说；若有重吉罗已上，有疑及识，或云发露，或云待人。
露罪中。
初文。
初明轻罪可忏，是本位故。
重不可忏，故致异说。
律无明断。
今准通解，云须发露。
云：今日众僧说戒，我犯某罪，不应说戒布萨。
次科。
初示无文；今下，义定。
云今日下，出法。
言通解者，取上初义。
按自恣中，即准座上发露为例，即对次义为局，故云通也。
问：此发露已，为须更陈三说布萨否？
答：文云不应说戒，似不再陈。
准注羯磨引五百问，令如上三说。
又约疏中引僧祇：若无客者，作念：若得清净比丘，罪如法除。
念已，当心念口言，三说布萨。
此即向四方僧发露，大如僧中。
今详羯磨及疏，并作念发露，无别词句，故依三说。
此既立法，即当布萨，不劳更陈。
然今临事，依疏为佳①。
①依疏为佳，今依业疏一九·三五：念已，当心念口言，三说布萨。
五百问云：一比丘住处有界①，至布萨日，先向四方僧忏悔，三说已，独坐广诵戒本。
三中。
向僧忏悔，即作念陈露也，或可轻罪责心即灭。
三说者，谓作法布萨也。
广诵戒者，识知持犯也。
然非教制，本不须诵，以前作法，即成说戒；不同僧法白告和僧，非陈净故。
心念既尔，前对首中，残及重兰，例开发露，如自恣中②。
①一比丘住处有界，通释：有界字疑写误乎？
准注羯磨应作有罪。
羯磨下一一：五百问事云：如上加法已，有罪者向四方僧忏悔已，独坐诵戒至竟。
②如自恣中，自恣云：四分·说戒中，自犯罪，若告僧，恐妨说戒，令心念发露已，后得闻戒即是净行。
众法摄治功齐，准用无妨。
又云：若犯四人已上偷兰僧法，但入偷兰说中乃至僧残说中若准用十诵，白停后，当待众满，如法治之，不应碍自恣。
四分律行事钞资持记卷第十一四分律行事钞资持记卷第十二宋余杭沙门元照撰记安居策修篇第十一释安居篇。
形心摄静曰安，要期在住曰居，随时警励曰策，三业运善曰修。
上通人处，下局行业。
就此一门，总有四别。
初约法有四，对首、心念、忘成、及界；又及界中，园、界两所，足有双只，则为七矣①。
时有三种，前、中、后也。
处通两界，自然、作法。
人该五众，并通一制。
问：安居别法②，那为众行？
答：有三意：一、受、说、安、恣，次第相由故；二、夏安居竟，其必自恣，以后摄故；三、本篇虽是别法，分房、受日皆众法故。
①则为七矣，谓对首、心念、忘成、及界双足、及界只足、及园双足、及园只足共为七也。
又业疏二·二云：用前七法，下约三时，则二十一种。
将此数法以约两界，自然、作法，合四十二种。
将此约人，人有五众，则合二百一十种也。
②安居别法，事钞科分为三卷，上卷名众行，中卷名自行，下卷名共行。
今安居法共行，宜属下卷，那为上卷？
答：释有三，如文可见。
三行配属，见卷一·三三及卷二·四八页。
夫静处①思微②，道之正轨；理须假日追功，策进心行。
随缘托处，志唯尚益；不许驰散，乱道妨业。
制意中。
初科为二：初释安义，兼示策修；随下，明居义。
此叙教意，仍见篇题。
处字上呼，训止，训息。
摄虑专注，为静处也；观缘胜法，为思微也。
微之一字，兼含事理：事则忆本所受，即戒学也；理则达妄冥真，即定慧也，即沙弥篇性空、相空、唯识三观。
性相二空，即空为理③；唯识一观，即识是理。
此三种行，名为圣道，非静不思，非思不证。
三乘虽异，入道皆同，故云正轨。
克期夏限，不舍寸阴，故云假日追功。
勉慎懈怠，无遗正念，故云策进心行。
次释居义：初句明所须，即下了论，处无五过；次句明标志，即下起三种安居心；不许下，明守制，即下三过。
对之可见。
①静处，遗教曰：独处闲居静处之人，帝释诸天所共敬重。
发真钞云：静处，以初心修定，处必安静，所以如来偏赞静处。
②思微，三千威仪云：禅思入微，究畅幽玄。
宝藏论云：微者体妙，无形、无色、无相，应用万端，而不见容。
③性相二空，即空为理，钞四一·八记云：或推相见性，谓之性空；即相知幻，谓之相空；达相是心，谓之唯识。
前二性相虽殊，皆以空为理也；后一以心为理。
前二为权，后一是实。
又三观之释，见于忏篇。
故律通制三时，意存据道。
文偏约夏月，情在三过：一、无事游行，妨修出业；二、损伤物命，违慈寔深；三、所为既非，故招世谤。
以斯之过，教兴在兹。
次科。
初叙通意。
律因诸比丘①一切时游行，蹋生草木，断众生命，世人讥诃虫鸟犹有巢窟，佛因制曰②不应一切时游行。
文下，明偏意。
三过中，初、是自损，二、即损他，三、损自他。
招世讥者，如上缘起。
问：三时情过多少，在文可明。
制有重轻，如何以辨？
答：春冬有缘则听，夏月有无俱制。
又夏有结法，春冬则无。
又春冬不结，但犯一吉；夏中不结，至后安居，日日吉罗③。
又夏时不坐，则失一岁。
又夏中制依第五律师，春冬依余四位。
若论违制，三时并吉④。
约上诸缘，缓急可见。
①律因诸比丘，律三七，初纸：时佛在舍卫。
时六群于一切时春夏冬人间游行。
时夏月天暴雨，水大涨，漂失衣、钵、坐具、针筒，踏杀生草木。
诸居士皆讥嫌言诸外道法，尚三月安居乃至虫鸟，尚有巢窟止住沙门释子，不知惭愧，何有正法等。
②佛因制曰，律曰：佛以无数方便，诃责六群比丘已，告诸比丘：汝不应于一切时春夏冬人间游行。
从今已去，听诸比丘三月夏安居。
通释：不应三时游行之文，钞所谓通制三时也。
三月夏安居之文，即偏约夏月是也。
③日日吉罗，业疏二·三云：二、结罪前后者，从四月十六日至五月十五日为前，以不结者，随日不结，吉罗。
后五月十六日为后，若不结者，尼提、僧吉也。
④三时并吉，问：依上来文，春冬二时不结安居，通结罪耶？
答：据文尔，必须安居。
然济缘二·一云：准通三时，知开非意，此据上根绝世之流；单坐夏时，乃被中、下。
准之，中、下可开。
然律文、祖文，未见其开，若无因缘，通须从制。
不用结法，但作意耳；又限内有缘出行，不劳受日耳。
然诸义不无，指归护命故。
夏中方尺之地，悉并有虫。
即正法念经云夏中除大小便，余则跏趺而坐。
故知护命为重，佛深制之。
必反圣言，罪在不请。
结业自缠，永流苦海。
极诫如此，依文敬之。
后科中。
分三：初别指；即下，引证；故下，结劝。
上二句指过劝，必下，约犯劝。
必反等者，违制重也。
结业缠者，违理深也。
流苦海者，受报长也。
俗刑有上请①，名例律②谓条其所犯，别请减罪也。
十恶不用此律，即是不请，言其已定也。
今此公然违教，情过已彰，合入犯科，故不待请。
极下，正劝。
极诫如此，即上律制也。
①俗刑有上请，汉书二三刑法志：至成帝鸿嘉元年定律，令年未满七岁，贼斗杀人及犯殊死者，上请廷尉以闻，得减死，合于三赦。
三赦者，同卷云：三赦：一曰幼弱，二曰老眊，三曰憃愚生而痴呆者。
眊读与耄同。
憃音丑江切，又音贞巷反。
上指天子，请谓求请也。
②名例律，唐律，十二篇，其首篇曰名例律。
又魏文侯师李悝著律书六篇，名之古律，其具法一篇，即今名例律也。
初中分五：一、安居缘；二、分房法；三、作法不同；四、夏内遇缘成不；五、迦提五利，解界是非。
开章，标列。
对下法附，故言初中。
就此五门，初及三、四，正明本法；第二、第五，以类相从①，但分房在前，迦提夏竟。
①以类相从，钞一·三二分篇叙意中云：但境事实繁，良难科拟。
今取物类相从者，以标名首。
初中分三：一、处有是非；二、结时不同；三、夏闰延促。
次列，可解。
初中。
四分：不得在树上。
若树下，起不碍头，枝叶足荫一坐。
如是乃至①小屋②、山窟中，坐趣容膝，足障水雨。
若依牧牛人③、压油人、船上、斫材人，依聚落等，并成。
若依牧牛人已下五处者，若安居中移徙，随所去处应去。
文中不了。
五分云：诸依如上人者，先谓作住意④，得依安居；中间忽去，随信乐、衣食丰足处去。
若在无护处，劫贼、冢间、鬼神处，毒虫窟，露地，若有命梵二难，并不成安居。
缘中。
初科，示所依中。
前引四分，初简非处。
律因比丘在树上大小便，树神瞋，故制。
若树下，示可依处。
树是头陀，屋通喧静，并举极小，自外准知。
上约僧居，若依下五种，并据俗舍。
上四暂居处，下一久住处。
并因缘起，佛皆许之。
初明可依，后明移徙。
牧，养也。
聚落名通大小，乃至一家男女所居，皆是聚落。
移徙中，随所去者，随上五种人所移处也；或可彼人移去，资具有阙，随比丘意别往皆得。
文中不约住意以断得失，即是不了，故引五分决之。
文分为二，初明开去。
言住意者，谓审彼五家在此竟夏，方可依之；必无久意，不可依住，移应失夏。
若在下，次明非处。
上别列命难，下总收二难。
①乃至，律云：六群比丘用蜡蜜涂帐，坐中安居。
②小屋，律云：起不碍头，坐趣容膝。
③若依牧牛人，律三七云：尔时比丘，欲依牧牛者安居，往白佛。
佛言：自今已去，听依牧牛者安居。
安居中移徙，随牧牛者所去处应去。
已下四种例尔。
时诸比丘欲依压麻油人安居。
佛言：听。
安居中移徙，随彼所去处应去。
时比丘欲于船上安居。
佛言：听。
安居中移徙，随船所去处应去。
依斫材人，律文亦同。
时欲依聚落安居。
佛言：听。
安居中若聚落分为二分，随所供给所须具足处住；安居中移徙，随所去处应去。
④作住意，五分律：时有估客营住，诸比丘欲依安居。
佛言：听。
彼估客安居内，忽然复去，诸比丘不知云何。
佛言：听随去。
诸估客分作两部佛言一部信乐，所之丰乐，随去。
钞引取意，忽然复去等意而云作住意耳。
明了论：五种成安。
一、处所有覆。
二、夏初十六日。
谓为成前后安居日故。
三、若东方已赤。
谓十五日夜分尽，则东方赤者，是十六日限。
为破十诵疏家要令十五日及界宿故。
四、若在别住起安居心。
疏云：别住是布萨界。
安居心三种：、为自行；、为利他；、为料理三宝，修治房舍。
一脚蹋界，起安居心，即成。
五、在处无五过：、太远聚落，求须难得；、太近城市，妨修道业；、多蚊蚁难，或噆啮人，践伤彼命；、无可依人，其人具五德，谓求闻令闻，已闻令清净，能为决疑，能令通达，除邪见、得正见；、无施主施饮食汤药。
无此五过，乃可安居。
四分、摩得伽中，大同此论。
次、五法中：一、择处，二、定位，三、克时，四、要心，五、假缘。
位中。
彼论亦同此律，但有前后两位。
十七日去，俱是后摄。
克时中，言为破等者，此明了疏特立日限之意，以十五日犹属春分，非夏限故。
今时僧舍，多有此过。
相与循讹，率由暗教。
况乃但营斋供，各竞丰华。
至于结法，曾不遵用。
随情罔圣，重事轻法，良可悲夫！
起心中。
疏列三种：初是修智，三即营福，第二两兼。
五中，复五。
据处是通，约相则别。
三中，噆啮是妨己，践伤即害物。
噆，子合反。
啮，五结反。
四、无可依者，即第五律师。
谓下五句，即列五德①：初、约授法，二、即检行，余三可解。
五、无施主，谓阙资缘，即第五过。
四分下，指略。
文相既同，故不繁引。
①五句，即列五德，谓未闻令闻，已闻令清净，能令通达，能为决疑，除邪见、得正见。
三四前后宜改。
十诵云：无人深山可畏处，不应住。
五分云：若在无救处，必知无妨害，亦开。
欲安居时，先思量有难无难。
无难，应住。
三、难处中：初引十诵，一往简非；次引五分，决通可否。
毗尼母第六卷中，大明安居方便法用，文广不录。
乃至安居上座，于一切僧集时、食时、粥时、浆时，应白言尔许时已过，余有尔许时在。
若行此等行法者，是名僧父母，亦名僧师。
白法中。
初指广，今撮引之。
彼云：比丘夏安居处，先往看之，有敷具否？
无音声恼乱否？
无师子、虎、狼、贼、蚊、虫等难否？
可得安居竟否？
又云应自思惟：此处安居，饮食如意否？
若病时，随病医药可得否？
复观共住者如法否，乃至病时不舍去否？
复观大众中，无有健斗诤者否？
不生我恶心、恶语否？
更思惟：众中有知法解三藏否？
不使我夏中有犯，欲灭无所否？
又思，此众中有僧如父母教训子者否？
又思，众中无健斗者，夏中不起破僧因缘事否？
先受安居①竟，后受房舍敷具，应一一料理等。
若有三宝缘，听受七日。
又云众中上座②应问大界标处，失衣不失衣处、净地处、布萨处等。
又云安居上座法，如钞备引。
乃至下，示法。
今准义加，于小食上，维那打槌告云：白大众，安居已过一日，余有八十九日在，当勤精进，谨慎莫放逸。
若下，劝依。
僧父母者，道因彼生故；言僧师者，行从彼范故。
彼文犹广，故注云云。
彼续云：安居比丘自恣时，得作一事，谓说见闻疑罪。
后作四事。
一、解界。
二、还结大界。
有二因缘须解界：一为水漂相坏，不知处所；二为贼难，僧皆舍去，故须解结无缘不须。
下斥古，计夏中解界破夏，亦恐古执此文。
三、受迦絺那衣。
四、受敷具。
①受安居，非是结法筹量处所，故云受安居。
②上座，客比丘中，众中上座。
下结云皆应夏安居中上座所作。
二、结时前后。
由夏中坏行义多，招讥复重。
故文云自今已去，听三月夏安居。
春冬过少，必无事不依，同结吉罗。
第二。
总明三时中。
初文显制，即本缘起。
初二句叙过，即上三义。
故下，引文。
夏是别制，春冬即通制。
若据二时，妨道虽同，无多伤害，招讥亦轻，故云过少。
问：安居是制，而云听者？
答：制、听相对，听即是开；开、听相望，听通开、制。
如听造房、畜长，听结界，听略说戒等，此听即开。
如云听问十三难，听依止师，听白说戒，听行舍罗，听安居竟自恣，此听即制。
今云听三月者，颇同此意。
借义以训，听犹令也，谓使令作之，不可违故。
若作此解，余文无复壅矣。
问：何为但结三月者？
一、生死待形，必假资养，故结前三月，开后一月，为成供身衣服故。
二、若四月尽结，则四月十六日得成；若有差脱，便不得结。
教法太急，用难常准。
故如来顺物，始从十六日，至后十六日，开其一月，续结令成。
问中。
一时四月，约过是同，而不尽制，故须问释，以彰教旨。
答有二意，初约开后答。
唯被前安居人。
身为苦器，饥渴寒热，随时所须，故号待形。
准通五利，且举外资，是正开意，故但云衣服也。
次约开前答，则摄中、后二位。
教太急者，摄机不尽也。
用难常者，机缓不及也，异缘或阻，不可期故。
上总三时分别，今但就夏，亦有三时。
次别明三时。
标中，结前生后。
前明一年三时缓急，后明一夏三时前后。
初、四月十六日是前安居；十七日已去，至五月十五日，名中安居；五月十六日名后安居。
故律中有三种安居，谓前、中、后也。
正示中。
初文，前列三位。
故下，引证，即增三文。
疏云：增三具明前中后也。
据时定分，前后一日，中间安居二十九日。
前安居者，住前三月；后安居者，住后三月。
虽不云中三月，然文中具明前后日数，中间不辨，于理自明。
结文各别，如后法中。
次科。
初引文示，即安居犍度。
彼云：佛言：有二种安居，有前安居，有后安居。
住前三月，四月十六坐也。
住后三月，五月十六结也。
虽下，义决。
初句点文缺。
然下，显义具。
文指二日为前后，则义必含中，故云于理自明也。
疏云：犍度中，但明前后各住三月，则无中也。
故舍利弗①欲于佛所安居，十七日至，制后安居。
据相以言，但前一日为前安居，余三十日为后安居。
莫不望初俱名后故，则缺中也。
下指结文，三法别故。
①舍利弗，律三七：尔时舍利弗、目连，欲共世尊安居，十五日从所住处往，十七日乃至。
佛言：听后安居。
有二种安居。
因泛明前后。
次科。
标云泛明者，此中正明安居前后，而下三门名同事别，以类相从，故云泛也。
一、赏罚前后。
四月十六日是前。
十七日已去结者，并不得五利，故名罚也。
二、得罪前后。
五月十五日已前名前，以有缘如法，不结无犯；无缘，吉罗。
十六日者，缘与无缘皆结一罪，唯除难事。
尼同僧犯，唯有堕别。
三、难事先后。
五百问云：从夏初日有难事，不得结，而不出本界，至后夏来，并名前坐。
是名三十日安居，同至七月十五日受岁。
若五月十六日安居，唯得一日结。
后七月半已，有难者，可随无难日自恣，是名一日安居，三十日受岁。
初中。
是前下，合云得受五利，名赏。
结者下，合云是后。
上下相映，在文省约。
二中，初明前不结有犯不犯。
十六日下，明后不结皆犯。
除难事者，示开缘也。
尼同别者，简通滥也。
同谓①同前，别即别后。
以尼外化义少，不许游涉，故重于僧。
三中，初明前者。
乃至后夏不结者，虽未暇加法，而身已在界，故并成前坐。
是名下，谓结夏日异，受岁日同。
前一月中，随日可结，故云三十日安居也。
问：难事不息都不结者，为得夏否？
答：疏云：或五日、三日乃至一月，虽不结之，不失前坐。
以难不结，非是故心。
若下，明后。
以后安居人本是八月十五日夏满，听随前安居人探前自恣。
今由难阻，随息开作，故通一月。
此即结夏日同，受岁日异。
问：前中二种有难开否？
答：准理应通。
若尔，律中有难开增自恣者？
答：彼是外界斗诤，此即王、贼等阻障。
俱号难缘，名同事别。
上三前后：初赏罚，以前安一日为前，后三十日为后；次、得罪中，以前三十日为前，后安一日为后；三、难事中，即约安、恣互明②前后。
疏有六种。
三种同前。
第四位约前后，初后两夏各十六日，中间二十九日。
五、明行住：对、念二法，行住通用；忘成、及界，以是行人，先有要故。
六、据法不同：对、念作法，以容预故；忘成、及界，恐乖前后，直尔便得。
①同谓，同前者，前中二安居不结，尼同无缘吉。
别后即后安居不结，尼犯堕。
②约安、恣互明，谓难事结夏，有前后二人：初人结夏，通于前后，自恣局初；后人结局后一，恣通前后。
③又云必旧，疏二·四：忘成等五，以是行人先有要故，文云为安居来，非旧人也。
必旧有要，例亦开之。
④准疏，后亦加法，疏二·五：若直尔得，后用加法何为？
答：制开义立，何得不有？
三、夏闰延促者。
夏闰中。
标云延促者，依闰为延，不依名促。
又闰中三例，住日多少，延促可寻。
依闰安居，无有正文。
比于萨婆多云夏中有闰，受雨衣得百二十日。
彼衣开法，尚依夏闰而受；夏是制教，理宜通护。
又本结安居，要心三月不出。
今夏未满，闰中出界①，即非相续而满，是以破也。
依闰中三。
初、示文阙。
比下，二、取例。
比，即是例。
前引论文，彼云②若闰四月者，则取前四月受雨衣，满百二十日，故知含闰在其间矣。
彼下，以开况制。
开缓尚依，制急宜准。
又下，三、释疑。
疑云：闰是虚坐，既非正月，闰中出界，应不破夏，何须坐闰？
故此通之。
今明依闰虽经四月，闰不在数，但恐间绝三月实夏，故依之耳。
①未满，闰中出界，济缘二·六：未满出界即下数满者，闰中出界即下闰月不安者。
②彼云，具文云：若闰四月，前四月十六日安居，即日应受持雨衣，至七月十五日，于其中间百二十日常得畜。
若不依闰者，数满①九十日便自恣。
摩得伽②云：安居已，王作闰月，数安居日满，自恣已，受迦絺那衣。
即此衣成受不成受，谓依闰不依闰。
次不依中。
初标示。
摩下，引据。
安居已作闰者，显是初结未知有闰，故通数满。
下明受衣：言成受者，以不依闰，数日满故；言不成者，或有依闰，日未满故。
谓下，对释，可解。
①数满，济缘二·六：从前四月十六去，取九十日，即六月十六日自恣，受衣。
不依，已满故成受。
依闰，未满故不成受。
②摩得伽，卷三，又卷九，均是取要。
既二文兼具，至时随缘。
夏初要心取闰，不得依伽论。
若反前者，通二论两文。
两判中。
初句指前文。
多论唯明依闰，伽论文通两位，故云兼具。
次句明双用。
夏下，正判。
初明须依。
谓先知有闰，宜从多论，不得不依，故不取伽论。
若下，次明通依不依。
言反前者，谓夏初不知有闰，结已方立。
或依不依，随人取舍，故云通二论也。
西土作闰不定，此方不尔，预出年历，并是先知，皆须依闰。
疏云①：即彼伽论，前安居已，王作闰月。
本知有故，则依闰不合受衣；本不知有，数日成夏。
①疏云，济缘二·七：伽论文通依不依，乃据知不知耳。
先知后结，定须依闰；先结后知，则开数满。
问：受一月日，得摄闰六十日不？
答：不得。
以安居策修，静住有益。
受日出界，乱业曲开，非是正修。
限依一月，不得过法。
问：五事赏劳，得摄五月、一月，含闰二、六不？
答：十诵①不开，由是开奢法故。
问答中。
此两重问，并谓以开难制。
两答不同，在文可见。
言二、六者，一月、五月中间兼闰，则二月、六月也。
一月中局闰七月，五月中通含七、八、九、十、十一五个月也。
开犯获利，故云奢法。
问：雨衣亦开，何摄闰者？
答：热时须用，有益无损，故不同也。
①十诵，五八：问：诸比丘受迦絺那衣，官作闰月，何时舍迦絺那衣？
答：随安居日数。
自恣篇·迦絺那衣引之。
今约闰月结之，进否三例。
差别中。
标云进否，谓日多少也。
若闰五月、六月，定百二十日住。
初位，五、六二月。
由在中间不涉结、解，故定一位。
若闰四月者。
从四月十六日至闰月一日结者，并四月住。
若闰月二日已后①结者，渐渐转少，以越闰月过，取五月一日实夏成正结故。
若五月一日后结者，皆三月住，以数满九十日故。
次闰四月。
初句通标；从下，别释三位。
初、四月住中。
四月十六结者，七月十六去；乃至三十日结，七月尽日去；闰月一日结，八月一日去。
若闰下，明第二位。
住日多少皆不定故。
闰月二日结者，百十九日住；乃至闰月三十日结，则九十一日住，故云转少也。
越闰过者，释上渐少所以也。
若五下，即第三位。
既不涉前闰，故唯三月。
五月一日结，八月一日去；乃至十六结，八月十六去。
准疏，此有三句。
或有安居隔一月，自恣降一日；或有安居隔一月，自恣同日去；如是渐减，乃至安居隔一日，自恣同日去。
①闰月二日已后，谓自闰月一日至五月一日，此三十一日内结者，俱皆至八月一日去。
于中闰月一日结者，百二十日住。
二日已去结者，渐渐少。
谓二日结者，百十九日住，乃至五月一日结者，九十日住也。
②结去各十六日，结十六日者，自四月十六日，至闰月一日故；去十六日者，自七月十六日至八月一日故，是名初位也。
③前通二十九日，自闰月二日至尽日结，凡二十九结也。
此结法，虽有二十九日，而去则同取八月一日也。
三、若闰七月者。
从四月十六日后，五月一日结者，尽三月住，由未至闰故。
五月二日已后结者，皆四月住，由九十日未满，入闰月不成数故。
余如疏、钞。
三、闰七月中。
初标闰，从下，列释。
初、三月住。
四月十六结，七月十六去；五月一日结，前七月尽日满，闰月一日去。
故云未至闰也。
五月下，明第二位。
五月二日结，至前七月尽日始得八十九日，故须跨过虚月，取八月旦一日足满，明旦出界。
乃至五月十六结去可知。
疏立二句，或有安居隔一日，自恣隔一月。
乃至安居隔十四日②，自恣隔一月五月二日结，八月二日去；三日已后结者，前退后增；乃至十六结，八月十六去。
并隔一月。
余下，指广。
今见业疏，如上略引。
义钞文逸。
①结去各十六日，结十六日者，自四月十六日至五月一日故；去十六日者，自七月十六日至闰七月一日故。
②乃至安居隔十四日，通释：约五月二日已去论能对所对，结去相隔，次第齐等。
若以五月一日为所对论之，五月十五日结者，正隔十四日；若十六日结者，则隔十五日。
依此约最后，应云乃至安居隔十五日。
今文不尔，似不相顺。
二、明分房舍卧具法。
分房法中。
三时分易，西土常仪。
将恐保著生常①，不思厌世，薄情遣滞，莫先此法。
东华不尔，故所绝闻。
或共止一堂，颇符水乳，或别房各住，而不异俗流。
且君子安迁②，小人怀土。
况出世高逸，反更守株？
致使圣训空存，行仪永坠，呜呼！
①生常，钞序记曰：愚执毕身，不能迁善，故云生常。
又通真记云：迷倒所缠，习俗难改，故云生常。
②君子安迁，曲礼云：积财而能散，安安而能迁。
注：虽积财而能散施，虽安安而能从义。
四分：因客僧①受房，得不好者，嫌责，佛令客僧欲安居者，自往看房舍卧具已，然后分之。
制缘中。
初明主心局狭，简于客旧，故致嫌责，以为由始。
佛下，明制。
旧住自知，但令客看，目见好恶，则息诤情。
①客僧，律中，客比丘得不好房、恶卧具，便瞋旧住比丘言：汝心不平等，所喜者便与好房、好卧具。
汝不喜我，故与我恶房、恶卧具等。
白二。
差一人具不爱等五法①，知可分不可分五德已。
羯磨言：大德僧听！
若僧时到，僧忍听。
僧差比丘某甲分房舍、卧具。
白如是。
大德僧听！
僧差比丘某甲分房舍、卧具。
谁诸长老忍僧差比丘某甲分房舍、卧具者默然，谁不忍者说。
僧已忍差比丘某甲分房舍、卧具竟。
僧忍默然故，是事如是持。
行法中，初文。
具五法者名为五德。
上四约心，名为通德，通一切故；第五约事，名为别德，随事各局故。
顺己无党故不爱，违心无憎故不恚，达教无疑故不怖，知机适变故不痴。
知可分等者，或约人论，大僧为可，恶比丘及沙弥为不可；或约处者，房舍为可，众处不可。
更总为言，必须通解分法始终，方堪差举。
羯磨下，引法。
可解。
①不爱等五法，律三七：若不爱、不瞋、不怖、不痴、知可分不可分，有如是五法，应差分房舍，分卧具。
彼比丘得法已，起礼僧足，白云：一切僧各将衣物集堂，不得使住处有余物。
众僧一时房内各将道具赴集讫。
次科。
初、五德唱告，下明众僧集物。
随己所有，并持入众，唯除床榻、卧具等。
彼知事人依律数房舍、卧具，何者好恶，何者经营房主，先问经营者欲住何处房已。
后便数知僧数，至上座前白言：大德上座！
有如是房舍、卧具，随意所乐便取。
先与第一上座房，次与第二、第三，乃至下座。
若有余者，从上座更分；复有余者，更如上分。
故多者，开客比丘住处。
若恶比丘来，不应与。
时有得缺坏房不受①，佛言随力修治之。
三中。
初、数知房舍。
经营主者，或彼创造，或复修治，任意选取，以赏劳绩。
钵器②篇云，营事比丘房成，与房，住九十日一移等，余广如彼。
后下，二、依次分与。
若有下，明人少房多，再三分之。
故下，明更分无用，故令留置。
问：既随所乐，可取先所住处否？
答：必取先住，还因分得，理应无过。
然本教意，恐著住处，苟能迁徙，节己称法，在人为之。
若恶下，三、明简人。
时下，四、示严制。
①缺坏房不受，律三九：时有比丘得缺坏房，心念：我不受是房，恐使我修治。
诸比丘即白世尊。
世尊言：应受，随力当治。
②钵器，钞三五·二二：若营事比丘作房成，庄严香熏，所须具足者，与房住。
九十日一移，不得更受余房。
记云：若营事下，明赏经营人。
九十日者，取一安居期故。
问：僧食上下平等，房舍不尔，随上座选者？
答：食可平融一味，义通十方。
房舍、卧具，事有好恶，兼复美好不同①，限日非促，故任上座而选。
问答中。
初、难者。
律制行食不得偏饶上座，不同分房，故用相并。
答中。
上二句明食味均通，下明房舍局定，二义反之。
初明好恶已定，反上平融也，好恶可会。
美好不同者，好中复简，谓好相多别也。
限下，二、明时长，反上短促也。
①美好不同，简正：谓随人意亦各别。
或有上座，有事乐静，欲须边小等房；或有上座，欲近食堂、佛殿处等，不计房之好恶；或有乐修福者，欲住恶房，方便修补；或恐废业，不能修治，但要好房，不论远近。
故云美好不同也。
与今记异。
问：若尔，利养等物，何制相参，不见者掷筹？
答：此现前等分，通有一分，故制参乱投策而取。
次问中。
以现前僧物，好恶亦定，复是别属，理应任选，而制参取，故蹑为难。
旧云：先以施物好恶相杂，然后书现前人名于筹上，使不见物者投之于上也。
答中。
现前者须通二种，如盗戒中。
等分谓平等而分，此句反房不等也。
通有一分者，以望未分，未成别属，此句即反房非通有也。
投策即掷筹，言之变耳。
僧祇：不得与沙弥房。
若师言但与，我自为料理者，得。
若房多者，一人与两口已，不得不受①。
语云：不为受用故与②，为治事故与。
若春③冬付房，具通二与。
若上座来，随次第住。
若安居④付房已，上座来不应与住，当令余处住。
余相中。
僧祇三节：初明小众可否；若房下，明重分；若春下，明三时缓急。
夏房专为治事故与，春冬更兼受用而与，故云具通二与。
①不得不受，僧祇：若不肯取两，我止得一房足，尔时应语。
已下同。
②故与，彼接云：若比丘多，房舍少者，应两人、三人共一房。
若故不足，应五人、十人共与一房。
③若春，彼云：若冬时付房舍，治事故与，受用故与。
若上座已下，同。
春时付房舍等，同上。
④若安居，彼云：安居时付房舍，治事故与，受用故与，上座不应次第住。
当令等五字，本文无之。
东野谓：准现本律与钞、记，异律本，多写。
四分：安居竟，客来不应移。
若分房舍，不得分众集处①。
若有别房好窟，当于夏前书知名字，坐夏讫，便灭名而去②。
四分亦三：初明客来不移，同上可见；若分下，简非处；若有下，明预定。
律因诸比丘见阿练若好窟，念言当于此安居。
后余比丘见已，亦如是作念，至十六日共至，住处迮狭。
佛听先作相者住，即书云某甲欲于此安居。
详此，似非分房，应是山间岩窟、庵舍③孤立之处，可自标定。
必是僧坊，自行分法，理无预占。
灭名去者，恐妨后人故。
灭，即除也。
①众集处，律三七：时诸比丘分僧集处，若温室，若夏堂，若经行堂。
客比丘来，不得房，无住处。
世尊言：不应分僧都集处。
②灭名而去，律云：于此住处去，不灭名字便去。
余比丘见有名字不敢住。
佛言：不应不灭名去。
③岩窟庵舍，钞批云：有施主于僧地上，或兰若处，作别房供养众僧，非是僧家常住房。
以僧家房三时须分，何得起名字耶？
三、明作法不同，分二：设教对缘；用法分齐。
初中，律列四种。
三、明作法。
设教中，标云四种。
对首本制，常途所行。
余三缘开：心念开无人，忘成开非心，及界开奔赴。
初、对首者。
此通诸界。
今且就伽蓝加法。
对首中。
前安居。
标云通诸界者，谓作法、自然，或聚落、兰若，或僧坊、俗舍，并通安居故。
今下，标今立法。
当对一比丘具仪云：大德一心念！
我比丘某甲，依某僧伽蓝①，前三月夏安居。
房舍破，修治故。
②五分：彼人告云：知。
莫放逸！
答言：受持！
义加：依谁持律者？
答云：依某律师。
告云：有疑当往问③。
出法中。
初、具仪。
二、示法，准疏分八：初句告所依，证无余想也；我某甲者，简非他也；依某处者，定所标也；前者，简中后也；三月者，通余一月为开制也；夏者，除春冬也；安居，简游行也；房舍等者，料理资缘也。
三说者，表无谬滥也。
上出本律。
次引五分续成对答。
彼人，即所对者。
莫放逸者，诫敕之语。
答受持者，言议往返也。
后以义加者下，引本宗、五分并制依人，准牒词中，意令专奉。
今多但诵三说，不道余词，准理应成，依文为善。
①某僧伽蓝，律具云：依某甲聚落，某甲僧伽蓝，某甲房。
问：依止，圣教可亦通耶？
答：若无人处，亦应开乎？
准业疏一二·二：问：文制依律，方隅持少，自身他依，复须依否？
答云：须依。
如五分成，方离依止之类。
今虽无人而有诚教，细寻取悟，如律五答可也。
济缘又云：涅槃云：佛亦有师，所谓法也。
律云：毗尼有五答：一、序答，谓序缘起；二、制答，即戒制；三、重制答，如淫乃至共畜生等；四、修多罗答，化教正文；五、随顺修多罗答，但顺其意，不必依文。
此谓或答疑问，须依经律。
则为师者依教，明矣。
②房舍破，修治故，五百问·问岁坐事品云：问：受夏坐人，云何房舍破，当补治，为谓始坐、坐讫时耶？
答：三月中，破即治。
③有疑当往问，今时行事，答云顶戴持。
资行：问云：钞及注羯磨等，无最末顶戴持之言。
依之，北京行事不须之，今南都作法加之，为依何文？
答：饰宗记出之，于文理合宜，故依用也。
若依聚落林野等，改前伽蓝住处，随名牒入。
料理修治，随事有无。
不同昔愚皇帝聚落也。
改转中。
前文且约一相以明，处既多别，故须随改。
料理之语，唯局僧坊，不通余处。
不下，斥非，彼谓通依一国、一城，则处宽易护。
然束约摄修，唯狭弥善，如上引律起不碍头，坐趣容膝。
安有畏失而通一国乎！
恐无知仿习，故须指破。
问：依寺所以料理资具者？
答：修治僧房，用通三世。
前人料理，得今受用；今复修理，以补将来。
若阙不修，三世不续。
初问。
答中有三：初通示制意；前人下，别列三世；若下，反彰违失。
若据安居①，摄静修道，反令营事，全乖教本；后贤有智，宜求斯旨。
①若据安居，通释：依钞本卷四页了论疏有三种安居心：一、为自行；二、为利他；三、为料理三宝，修治房舍。
所谓摄静修道，是自行，少欲之人；营事修治，利他，大行之人。
义准三种心中，随具一心，应成安居。
若本佛心，三心具足，正应佛教。
自住僧房，三世不续，岂名奉教乎？
问：持律五种，定须何者？
答：四分云：春冬制依四种：一、谓诵戒至三十，二、至九十，三、诵比丘戒本，四、二部戒本。
夏中多缘，故须善通塞也。
制依第五①，谓广诵二部律。
次问答中。
五种持律，且约诵文多少次第。
然前四种，通须解义，晓达持犯，方可依之。
①依第五，问：无第五律师时，可依谁耶？
答：资行有二义：一云可依余律师，如今记；二云可依律藏，四分律、钞意也。
所以须者。
五分云：有比丘自不知律，又不依持律安居，夏中生疑，又无问处。
乃至佛言：往持律处安居。
若房舍迮者，听近持律师七日得往反处，于中安居，心念遥依，有疑往问。
若已结前夏，遇缘破者，随日结成。
四分云：比丘夏中不依第五律师，得波逸提。
春冬不依，突吉罗。
推究中。
初句征。
五分下，释。
初引五分制法。
有比丘者，即缘起也。
乃下，立制。
往彼处者，明亲附也。
若房下，明遥依也。
若已下，明往返。
遇缘随结成者，请法因缘，非心慢故，准下还成①前安。
次引四分制犯。
罪相阶降，在文可知。
①准下还成，依本卷下文二五页有难移夏云：准此结成者，从初去日，即须勤觅安身处。
若未得已来，虽经宿不破夏。
若得住处，夏法随身。
结成后去，本界无难，亦不得返来。
记云：结成后去，不必作法，但望所至之处，立心止住，名为结耳。
今钞结成之文，准之解矣。
中安居法。
律有名无法。
世中通用后安居法。
然律列三时分明，三名显别。
准义三法不无。
既明前后，中间例准。
应云：我某甲比丘依某岩，中三月夏安居。
必用旧法，理亦应成。
中安居。
初标。
律下，释，有五节。
初句指律。
有名者，即增三云前中后也。
无法，即犍度中但出前后二位也。
世下，示古。
然下，义立。
初二句准增三之名。
谓由有三时，故列三名，以名显时，故云分明。
次三句决犍度义具，故可例立。
注引钵量律文，但出上下二品，与今颇同。
应下，出法。
既约山岩，故除修治。
必下，纵古。
注羯磨依律但出前后二法。
疏中所谓莫不望前，并名后故。
后安居者。
于五月十六日。
同前所对之法，唯改前置后之一字。
后安中。
初标。
于下，释。
初句定日。
同下，指法同异。
二、明心念者。
当具仪，至灵庙前，发愿乞安隐修道等，心念口言：我某甲依某僧坊，前三月夏安居，房舍破，修治故。
住处多种，准前对首。
若中若后，亦随二改。
心念中。
注示开缘。
当下，明仪法。
住下，令改转。
三、明忘成①。
谓先要期此界，今从外来，与本心境相应，虽忘开成。
律云：忘不心念者，若为安居故来，便成安居。
故知住人不入开例，由本无心。
必若有要，理在通限。
外来为事，不为修安，虽忘不开，以非为安故来也。
忘成中。
初释名相。
身已在界，不忆加结，佛开成夏，故云忘成。
律下，引示。
律中四法，次第相由，故指心念为忘。
必忘对首，例亦同开。
故知下，准决，初示文局。
以律本缘开外来故。
必下，显义通。
但约要心，不局内外。
初明旧住，有要亦通；下明外客，无要反塞。
言为事者，别有所务，明非要故。
①忘成，济缘二·二二：忘成者，夏初在界，忘不加法，后忆方加，许成前坐。
四、明及界①与园②。
一脚入内，明相即出，佛开为安来者成。
余广如疏。
及界中。
疏云：界者，入摄僧界。
园者，僧伽蓝园。
此须料简，若蓝狭界宽，及蓝界俱等，并约界论；或蓝宽界狭，或复无界，则约园说。
律据僧坊，准通俗舍。
此收四种，疏云：园、界两所，足有双、只。
问：只足尚成，何须双足？
答：律因缘起随机缓急，先双后只，次第开之。
既约只成，双则无用，所以文中但言一脚耳。
下指广者，疏云：所以一脚入界，明相出成者，以匆切③不暇，开不结成。
又问④：双足入出，成败相对。
未知一足入出，得例前不？
答：要须两足出界辨破，以利胜故。
若一出破，一入不成，皆损行人，不名开制。
大有理也。
①及界，济缘二·二三：及界者，十六后夜，自外奔至，才及明现。
后方加结，亦成前夏。
②园，济缘：蓝，此翻为园。
因给孤买园，祇陀施树，不忘其始，经律中皆以园林召之，即僧坊之通号。
③悤切，济缘二·二三作悤遽解。
忽本作悤，多遽。
悤，匆也。
④又问，记云：初问，入即成安，出谓破夏，双足可知，只足乃异，故问通之。
答中。
出破约双，入成约只，有益无损，得教本意，故云有理。
明用法分齐。
上四安居法，约时通三位，约处通二界，约人通五众。
十诵①：佛制五众安居，乃至沙弥尼等。
四分②亦尔。
约法者。
对首、心念，始终三十一日结；有闰，六十一日。
忘成、及界，人云：唯得前后二日，中间二十九日不得用。
以初二法容预而作，故月一日结之；后二曲开，畏失前后，故局一日；中间之日，已不及前，何畏失后？
故不开也。
又云：唯在后夏一日。
以佛开成有益，若不结者，一夏便失；余随忆作法，以时容预。
并非圣言，以意用也。
次明分齐。
即前四法，约时、处、人、法四位总收，使无通滥故也。
初约时者，谓上四法，通前中后，一时有四，成十二也。
次约处中，自然、作法，并通安居，各有十二，成二十四。
又约人者，五众各有二十四，则成一百二十种安居。
约法中。
上文四法，既通三时，不劳此位。
然对异说，通局不同，故须重简。
初明对、念，通三可知。
后明忘、及，初引异解。
初解，局开前后，注羯磨中亦标此义。
又下，次解，局开后夏。
并下，结断。
今准祖意，并通三时，随日结成，随满受岁，义无抑塞。
乍观两解，从急似善。
然律本中但明四法，不简初后，故云并非等也。
问：忘、及二法为加法否？
答：准疏，亦须陈词。
但夏成在前，加法在后，不以加法为结之始。
疏云：忘等直得，后用加法何为？
答：制开义立，何得不有？
①十诵，二四初：长老优波离问佛：谁应安居？
佛言：五众应安居。
②四分，二六：比丘尼波逸提。
比丘、式叉摩那、沙弥、沙弥尼突吉罗。
四、夏中遇缘失否者。
初明有难移夏，后受日逢难。
四、遇缘中二科。
据论受日，合在法附；但出界逢难，失否义同，故此明耳。
初中。
四分云：二难。
梵行者，本时妇①、大童女②、淫女③、黄门④，伏藏⑤，皆因人来欲诱调⑥比丘，恐为净行留难。
二者，鬼神⑦、恶贼、毒虫、恶兽，不得如意饮食、医药及随意使人。
我若住此，必为我命作留难。
佛言：听去。
初引律开，即开二难。
初总标。
梵下，别释。
初释梵难。
略举淫、盗，余事准知。
地有伏藏⑪，容生盗取。
二下，释命难。
佛下，示开。
①本时妇，依律不必本时妇，今约通云耳。
准律三七·一四：时有勇健大臣出家。
优填王语言：汝何不休道？
当与汝妇、资生田宅财宝。
比丘自念：我在此安居，必与我净行作留难。
往白佛，因开去。
②大童女，律云，时有大童女来诱调比丘：汝何不休道？
我当为汝作妇等，余词如上。
③淫女，亦同上，彼言我当为汝作妇，或嫁女与汝等。
④黄门，律三七·一四，有黄门贪爱比丘，故数唤比丘共行不净等。
⑤伏藏，律三七·一四，时有鬼神，语比丘言：此中有伏藏。
比丘自念：我在此安居，必为净行作留难等。
⑥皆因人来欲诱调，律诱调等语，但在大童女及淫女中。
⑦鬼神，律三七·一四，时有鬼神，伺比丘便，欲断其命根等。
⑧恶贼，律三七·一五，有贼伺比丘便，欲断其命根等。
依律，贼次有毒蛇，律云，毒蛇瞋恚，伺比丘便，欲断命根等。
⑨毒虫，律三七·一五，安居经行处，多诸毒虫。
此比丘狎习经行，经行体安，不经行不安，彼比丘自念：我在此住，必为我命作留难等。
⑩恶兽，律三七·一五，诸恶兽瞋伺比丘便等如上。
上来诸缘，律中一一皆往白佛，佛言若有此事应去云云。
⑪地有伏藏，钞批：问：无主之藏属王，须达圣人何为辄取？
答：地上属王，地中无属，给孤独取者，是地中之藏耳。
今文中所言者，应是有主之地中伏藏也。
准此结成者。
从初去日，即须勤觅安身处。
若未得已来，虽经宿不破夏，以非轻心故。
反前不觅，即破安居。
若得住处，夏法随身。
亦不得无缘出界，便破夏也。
结成后去，本界无难，亦不得反来，由已结夏成故，须有缘及法也。
次详定中，初科。
初句牒前①。
从下，正断为二：初、明求处，约心以明成破；若得下，二、明得处，约缘以辨通塞。
法随身者，处有前后，法仍相续故。
出界便破者，亦据越宿。
结成后去者，法既随身，不必作法，但望所至之处，立心止住，名为结耳。
须缘及法者，缘即难事②，法谓受日。
反无缘、法，破夏何疑？
①初句牒前，牒前者，上文无结成言。
前文二一页六行云：若已结前夏，遇缘破者，随日结成。
今牒后文，准次上文料简也。
又前二一页·一一行记云：遇缘随结成者准下还成前安。
下者，指今文也。
前后相望，指彼不疑。
②缘即难事，简正记云：须有缘及法者，须生善灭恶请招之缘，即作受日之法，得再来此也。
钞批亦尔，与今记释缘少异。
今记缘即难事直去，法即如缘受日，则为二种。
简正等缘，即受日缘，故只一事。
疏云：若后难起，更觅安身，亦得随返。
记云：若后下，明后处有难，开还本界。
五分①：食不足，父母亲戚②苦乐等，若住恐失道意，听破安居。
十诵③善见：若安居中有缘移去，无罪。
不言得夏。
四分亦尔。
明了论：夏中有八难，弃去，无犯。
疏云：人难者，亲情及知识等诱引罢道，或作恶也。
梵行者，乃至住处多有博易往还，恐犯重罪。
不云得夏，并云得去。
文义证中，初科。
引文有五。
五分食不足者，道缘阙故；亲戚苦乐者，苦生忧恼，乐恐染著，皆妨道故。
十诵下，合示三文。
四分亦尔者，即如上引牧牛人等五处随去也。
了论中，初通举八难，同说戒中。
疏下，别释二难。
不云下二句，通结诸文。
①五分，彼云：有一比丘安居，粗食不足，作斯念：我当如何？
佛言：以此因缘破安居无罪。
父母已下同五。
②亲戚，孔曰：亲指族内，戚指族外。
盂兰盆经疏：眷属者，一切姻戚，通表里。
记云：姻戚皆亲也，表即母族，里即父族。
③十诵，二四：夏安居不得随病食，有此难事故，出去无罪。
又云不得随病药，又云不得看病人，又云女人不如法，诸大德，我与汝女，若妹等。
摩夷云：移夏不破安居。
四分①·衣法中：二处安居，二处随半受衣。
十诵②僧祇③：命、梵二难，移夏二处安居，乃至自恣处取衣。
破安居人不得衣分。
准此，无夏不成受衣，有受理应得夏。
次明决中。
初引文决。
摩夷，即母论，正言摩怛理迦，此云本母④。
故注羯磨云毗尼母云：移夏不破安居。
诸部无文开是也。
四分下，准义决。
三律移夏既得受衣，成夏明矣。
①四分，四一：结夏安居已，复往余住处住，彼不知当于何处取安居物。
诸比丘白佛，佛言：听住日多处应取。
若二处具等，听各取半。
②十诵，二七：跋难陀两处安居，为布施故。
以是白佛，佛言：何处住日多？
答曰：两处日等。
佛言：何处自恣？
答曰：两处自恣。
佛言：何处先自恣，是处与衣分。
③僧祇，二八：尔时毗舍离大饥馑，乞食难得。
诸比丘趣舍卫城，值祇洹比丘安居竟分衣。
问云：汝何处安居？
答曰：我畏失命故来。
佛言：若为失命故来，应与衣分。
又云：王舍城有外道儿出家，时父母欲其罢道。
余人云：沙门安居中，必无东西，其时可罢。
其姊深信，以事语弟。
弟即趣舍卫，值祇桓比丘安居竟分衣。
佛言：畏失梵行故来者，应与衣分。
④本母，准瑜伽等，本母为论藏都名，智慧因此而生，故云本母。
而今母论一论别号欤。
母义虽同，通别则异也。
问：遇缘出界，忘不受日，经宿，破夏不？
答：诸部无文。
五百问云：夏中忘不受七日，出界行，忆即悔者，得。
一坐中不得过三悔，过三悔不成岁。
杂辨中，初科。
忘不受日者，以五百问中有此开文，故问以引之。
答中，初明开者。
此实迷心，故开忆悔。
必有滥托，则非教意。
一坐下，示制。
以教太缓，故须限约，必过三悔，纵实亦破。
注示忆悔之相。
即返界者，疾还本处受日往也。
问：因事出界，水陆道断等难，不得反界，失岁不？
答：律部无文。
昔高齐十统诸律师共评，并云得夏。
遇难中。
疏云①：当日出界，遇难经宿，必有斯缘，无文开得。
此谓有事无文，故须明决。
答中。
由文义俱无，故取人语。
高齐即北齐②高洋，简南齐③萧氏。
尔时大兴佛教，置昭玄④司，立律德十人以统天下僧尼，号昭玄十统。
问：既无正量，何得从人？
答：诸师所评，准前移夏及受日遇难不来不失等文，必专守护而非心过，情是可愍，故准开之。
疏云：高齐十统，并怀慈济，通侥幸故。
悠悠慢犯，失夏何疑？
①疏云，记云：文但约夏中暂出，中途遇难。
②北齐，姓高氏，起于高欢，至子洋，受东魏禅立国，号北齐，改元天保，文宣帝是也。
与梁简文帝同时，五主共二十八年，为后周所灭。
③南齐，姓萧氏，汉相国萧何二十四代孙，受宋禅，都江表，先于高洋七十一年也。
七主共二十四年，为梁萧衍所灭。
衍，梁武帝也。
④昭玄，僧史略中，三：魏文帝敕昙曜为沙门都统，乃自曜公始也。
曜即帝礼为师，号昭玄沙门都统。
续传云：释昙曜。
以元魏和平年，任北台昭玄统，绥缉僧众，妙得其一。
统纪三九云：魏和平元年，诏沙门统昙曜为昭玄沙门都统，待以师礼。
隋·百官志：昭玄寺掌佛教，置大统一人，统一人，都维那三人，置功曹、主簿官，以管诸郡沙门。
问：界外宿，明相欲出，得会夏不？
答：准僧祇衣界，准得。
必须入头、手、足等于界内。
若外立，不得。
明会夏中。
恐谓安居必身在界，不开明会，故须问决。
答引会衣，例同会夏。
彼律，衣界不立势分，故须身分入内方成。
若依大界安居，戒场及余小界等，入中，明相出，破夏；若依大界外伽蓝者，通往彼此二界不失；若依大界内伽蓝者，出门破夏，小界亦尔；若根本通依①大界，不知二界相别者，随本行处不失。
皆谓与本心相违故，义张两失。
并缓依法界，急随房处，而不得越界分齐。
蓝界宽狭中。
初明依界有二：初至明出破夏，明别依成失；二、跨取后文，若根本下，明通依不失，由本结时不知别界，故通彼此。
若依下，二、明依蓝，亦二。
初明蓝宽界狭，或蓝界齐等，明不失。
以有界处本须依界，今乃依蓝，故须注显。
旧云顺古②者，非。
与下文多违故③。
若依界内下，二、明蓝狭界宽，或依别院别房之类。
小界亦尔者，如别结一房，依房安居，出门即破。
皆谓下，总结。
言两失者，依界依蓝，各有一失一不失④。
即约本心有违不违，而非明文，故云义张也。
法界多宽，故缓；房处从狭，故急。
必有行人，栖止大界，自意依房，舍缓从急，弥符教旨。
①若根本通依，简正：谓初结时，不知此大界内有戒场、小界等别，随本要期处皆不失。
若尔，何故云入场等破夏耶？
钞答云：皆谓与心相违等是也。
谓本心依大界，今入戒场及余小界，即与本初心相违。
②旧云顺古，会正：注是犹顺古，以古人意在依界，反显结界在前，不得依蓝。
简正一义，亦同之也。
③与下文多违故，下文者，指解界是非科正解段也，本卷三一页一六行。
又五四页六行，明若有本结大界，依蓝者，安居不成等，谓有界处必依界，是钞主义也，何云顺古哉？
后至业疏方立安居随处，不必加结之义。
④各有一失一不失，谓今一科有四段，并以若字分，如记科判。
第一、第四两句依界，第一是失，第四不失也。
中间二句依蓝，于中第二即不失，第三是为失。
则依界依蓝，各有一失一不失也。
四分云：若前后安居见有二难，当白檀越求移去。
若听不听，俱应自去。
破僧、和僧，律开去也。
事希故不出。
遇缘去中。
二难即命、梵，为己缘；破、和即为他缘。
律中，本处因我①住故破，他界因我往故和，为害事重，故并开之。
诤见僧坏，西土多然，此方罕有，故云希也。
①本处因我，业疏二一·一三：律中，僧尼两众，各斗乱起。
就中为二：初以当界诸僧由我住故，便生斗乱，为重此和，便出界去；后为彼故，往以言化。
今时事在，和忍不行，故略指也。
二、明得法有缘不来。
四分：受七日出界，为父母、兄弟、姊妹、本二、私通等至意留之，过日不来，得岁。
若鬼神等，水陆道断、盗贼、虎狼诸难，同前得成。
受日逢难，引文中。
初是亲缘。
若下，即命难。
律文佛判并言得岁。
同上亲留，故云同前。
准此，难静即还反界；因即停止，破夏。
僧祇：夏中受日和僧，道行不得迂回，直道而去。
至彼，中前和了，中后即还①；若停住者，准即破夏。
义决中。
在文尤缓，恐致妄行，故须准急。
初、正决，二、引证。
可知。
①即还，彼接云：不得住待客比丘供养。
还时不得从回道来，当从直道还。
五、明迦提利法，因明解结界法。
初中。
若四月十六日结者，至七月十五日夜分尽讫，名夏竟。
至明相出，十六日后，至八月十五日已来，名迦提月。
明了论云：本言迦絺那，为存略故，但云迦提，此翻为功德。
广如自恣后法。
五中，迦提分三。
初明时限。
此谓无衣①，常开一月。
二、释名义。
引论翻名，注文释义。
三、指广。
问：下篇既广，此何重示？
答：若论受利，虽自恣后，然所获利，全由夏功。
又彰夏时四月，制开分齐。
又此论无衣，后约有衣。
若尔，有衣受法，此何不明？
答：行事次第，合在自恣后故。
①无衣，问：既无衣，何名迦絺那月耶？
答：若具云迦絺那衣，则名有衣。
今但云迦絺那及迦提，故约无衣一月也。
功德名夏劳，即通有衣、无衣也。
次明夏中解界法。
解界中。
此章来意，为破古执以息后疑，非关夏限，故曰因明。
以迦絺犍度中云：安居竟，有四事：应作自恣，应解界，应结界，应受功德衣。
前引母论亦然。
古师据此，故有妄释。
人解有言破夏者，以佛令夏竟解、结也。
此妄引圣言。
律云安居竟应解界、结界者，为诸界同受功德衣也。
各舍通结，同受，共解别结。
广文如十诵。
又疏中亦明本非为夏进否。
古人云：安居不竟解界破夏者，亦可安居不竟自恣破夏。
文兼二会，须两相通。
引古中。
初出彼计。
疏云：有人言：本依界故成安居，若解本界，便失夏也。
以失所依，即日虽结，亦不成就。
故文云安居竟应解界。
未竟而解，故知非也。
此下，难破有四。
初、斥妄。
律下，二、显正。
初牒律文，为下，示意。
但文非明显，致令错会，故准十诵德衣之文，方决疑壅。
广下，指彼三十五云：夏竟，众多僧坊共结一界受功德衣已，舍是大界，诸比丘皆名受功德衣否？
答：一切皆得受之。
又下，三、引证。
旧记云，指首师律疏①本非为夏，乃显别有所为。
文虽不示，义应同上。
古下，四、引难。
古人云②者，已为前代古德难破，今引用之。
疏中标云有人言是也。
前引律云安居竟应解界，应自恣，二文不异，故引相并③。
然律通三日自恣，十四、十五，未竟皆成；及中后人，随前自恣，住待日满。
用此相并，明知解结非破夏矣。
文兼等者，不竟解结若云破，不竟自恣亦应破。
自恣既不破，解结云何破？
上句示文同，下句明义合。
破则齐破，成则俱成，不可偏故。
疏又④难云：如在摄衣界中，护衣缘故须解，亦应失本所依，即日明离。
然未经宿，不说离衣。
夏亦同此，何得即破？
①旧记云，指首师律疏，简正：又疏中者，首疏也。
会正：又疏，指大疏也。
②古人云，有引文立义云：文既云安居竟应自恣，应解界，今安居不竟解界，可破夏。
古人难破之。
③故引相并，疏二·一：若依文说不竟破夏者，亦可不竟自恣应破夏耶？
反难可知。
④疏又，济缘二·一一：三中。
初引自恣，难解界失夏。
自恣通三日，预前两日，是夏未竟。
如下，约摄衣，难即日失夏。
若夏内解界，今言：无妨。
但结夏情限不同，故须分别。
若本依大界安居，后解更结大者，无难依本处，有难准僧祇开之。
若本①依自然，后结作法，若狭还依本，若宽同前二缘。
今解中。
初二句判定。
但下，明前后宽狭，初生起。
若下，示相为二。
初明依界，前狭后宽。
僧祇：避难界，纵广三由旬。
问：先广后狭，为依何处？
答：准下自然，亦应依本。
从狭弥胜。
若下，二、明依蓝。
疏中又有师云自然中安居已，结界受日，失本自然，亦破夏也，难云本依自然，结夏尚成，今结作法，牢强于本，何得云破？
以不离界故。
此不标古，直伸今意。
初明后狭；若下，明后宽。
二缘，即有难、无难也。
①若本，疏二·一一页九行：若后作法，远于自然，但依自然分齐。
既无缘难，不可后开。
若结狭本，有说依新。
意以依处安居，随本自然为定。
由本作法，意在羯磨，安居随处，不要加结。
记云：初明先狭后宽，古今不异。
若下，次决先宽后狭，两释不同。
有说依新，即示古解，彼谓从急，舍宽就狭。
意以等者，即明今义：安居要依本期，义须仍旧；结界为行羯磨，事不相干。
亦破夏下，疏续云：文云安居竟应结也。
记云：错执律文，故此妄判。
二、明受日法。
夏中有缘，故听受日。
必准圣言，依法加受。
妄自诳心，受而破夏，虚损信施。
可悲之甚！
故委示焉。
受日，叙意中。
初叙开。
必下，明制。
妄下，显过。
西土施物，多依夏数，此地亦然，故多此过。
可下，生起。
就中分三：一、心念，二、对首，三、众法。
总分三别：一、通料简，二、缘是非，三、依位解。
标分中。
初列三法。
下分三科，通论上三，故云总分也。
初中。
三种受日，有四不同。
初科。
标云三种者，即上三法，开别合众；或是七日、半月、一月三位，则合别离众也。
一、对人不同。
七日非僧，别人边成；半月、一月，非别人法，唯僧得成。
若互，不得。
十诵：问：何处受七日？
佛言：界内。
从谁受？
从五众受①。
对人中。
引十诵二问，明所依处及所对人，制行受日不离当界。
须从五众，各局为言。
比丘通僧、别；余众②唯局别，不行月法故。
①从五众受，钞批：立谓：佛制五众安居，各自相对受日，非谓比丘对下四众也。
通释：准本卷四七心念受日中云：若有沙弥者，作念已，告以事缘，今请七日出界，若了即还，汝知之。
②余众，尼钞三·六：问：尼得羯磨受日不？
答：诸教并无文开。
义云：为尼是女弱，不许孤游；若当延日在外，恐难逼临危，可惧之甚。
所以圣意知时禁防，不在出限。
二、对界者。
七日通二界，羯磨局作法。
可知。
次科，易见。
三、先后者。
若用羯磨受后，更受七日得成，随缘长短。
不同古法，唯前七日，后方羯磨。
三中。
古执三种次受，不得前后，今此反之。
须知古师执法，故不许差；今师义约随缘即得，故不同也。
问：先得羯磨，后随缘七日者，何故羯磨云受过七日？
答：此言过者，道羯磨是过七日家法，非谓言已用七日竟言过也。
释疑中。
即古所计，疏云：昔人云：先受七日，后便十五，以文云受过七日法故。
答中。
道谓口言，方俗之语，使人易解。
三法半倍，半月倍七日，一月倍半月，故知文牒，倍过之过。
四、明相摄。
若受七日用竟，羯磨受者随得。
若七日未用，或用未尽，更有异缘①，或是七日过缘，更受半月者，前法即谢。
由羯磨法强摄②故，不得一身二法相续用也。
律云：不及七日，还听受十五日。
今七日法在已，必有余缘，故知前法坏也。
相摄中。
以众法是强，别法为弱，强必摄弱，法容隐显，故有此门。
初科，先叙用竟，显非所论。
若七日下，正示相摄：初立义；由下，释所以；律下，引文据。
①更有异缘，此相摄一科二段，从古立异缘相摄义。
依下记业疏正义：一缘，如今相摄；若异缘，则二法各立。
②强摄，济缘云：别法是弱，众法为强。
先别后众，则摄弱归强；前众后别，则强能禁弱。
①摄后，科文。
摄后中，且约一缘明相摄义。
纵约异缘，依钞亦应相摄。
依疏，通前后异缘，则众别二法当别立也。
若前羯磨受日①，要须用尽，方得受七日。
比多有之②，谓受一月不足，更请七日，相贴满三十七日用之，良不可也。
次科。
初正示。
比下，斥非。
上且从古，不显今意。
疏中标有人言，后正解云今解不无此理，本是一缘，不得有长短二法，可如前判。
今前后别缘，各依受日。
前法被事，事未是息，何得失法？
如为患事，须服酥、油，两缘未差，口法随在等。
旧记云此科④全出古义，今谓不然。
安有制撰全出他义？
但由撰钞时犹同彼见，后疏方废，余同此意。
①若前羯磨受日，资行：科文科此文为摄后，意云要用尽方可得受七日法；见而不用尽，受七日法，即法谢。
可被相摄得意故。
为显此义，如是科之欤。
②比多有之，资行：问：是于异缘作之欤？
将于一缘作之欤？
如何哉？
答：上文相违一缘也，所诠受日词句云还来此中安居，而不还本界，连续住三十七日，故斥之也。
文中难解，故具引资行，然资行亦不明了，恐差脱欤！
通释云：记注前约异缘，故今不取者，意云次前科中，约异缘明相摄，故今正义，不取之也。
今义于一缘有相摄义，于异缘二法别立故也。
亦疏文可如前判者，谓本一缘，如前科同相摄义，可判之也。
又记注此科全出等者，相摄一科，虽有二节，通云一科耳。
③前约异缘，资行：指次上科也，约异缘云相摄，非今正义。
今异缘不云相摄也。
④旧记云此科，会正：四下一科，全出古义异缘，今师异缘别开。
若据业疏，双出两义。
二、对缘进否。
就中分八。
初、定缘是非者。
凡受日缘务，要是三宝、请唤、生善灭恶者，听往。
若请唤为利①、三宝非法、破戒有难，虽受，不成。
妄数为夏，计为年德，冒受利养，随有结罪。
善见②云：自长己夏，受施犯重。
对缘八门。
初门，通明中。
他缘分二：初明如法；若下，出非法。
言妄数者，非缘受日，法乖夏破，不成岁故。
引证可解。
然但失利，若上中下座，则不可乱。
内法传云：凡破夏人，但不获利。
岂有昔时受敬，今翻礼卑？
习以成俗，本无凭据。
虽非明文，于理为允。
①若请唤为利，业疏二·二七：纵有召请，心无怀利，但为益他，皆听往赴。
若往非法，或生破戒，虽兼三宝，皆不成受。
济缘：虽兼三宝，谓倚傍众缘，而实为己。
②善见，彼云：若比丘实一腊言二腊，依二腊次受利养，计钱成重。
若为私己衣钵、药草，如法悉成。
若为治生①觅利，贩卖生口②牛畜等物，纵为三宝，并破夏得罪。
五百问云：治生破戒，得财造佛，得福不？
答：尚不免地狱，何况得福？
萨婆多③云治生造佛，不应礼拜等。
广如后文。
私缘亦二。
初明是。
若为下，出非：初明多种恶求；纵下，明经营善事，虽为三宝，而觅利贩卖，亦成非法。
指广如后，即下五中初缘，或是中卷贩卖戒。
①治生，钞二一·二八贩卖戒记云：经营活业，名为治生。
②生口，畜钱宝戒养系禽兽中云：涅槃经中，比丘之法，不得卖买生口等。
通释云：为利，养牛马等，令蓄滋，云生口耳。
③萨婆多，卷五：此贩卖物，设与众僧作食，众僧不应食；若作四方僧房，不得住中；若作塔，作像，不应向礼。
就缘分五。
一、三宝境界缘。
僧祇①中为塔事，四分中佛、法、僧事，五分亦尔。
准此，若为大寺诸处缘者，开之。
若自受他雇，画造像，写经；及自经营佛像；或为俗人；纵为僧家佛事，非法乞求：并是邪命破戒，不成，得罪。
三宝缘中二。
初引文示。
准此下，以义决，初明如法故开。
大寺者，简非自己。
诸处者，通目三宝。
若自下，列示非法，则有四别：初受雇；及下，为己；或下，为俗；纵下，为僧。
并下，通结四种。
①僧祇，彼云：安居时，若为塔事、僧事，应作求听。
二、道俗病患，生善，灭恶；为益彼而无为利。
四分中：受戒、忏悔、布施等，听去。
十诵：问：为谁受七夜？
佛言：为七众兴福、设供、忏悔、受戒、问疑、请法、有病、遭难。
但使前见，便生善灭恶，应去；若遣使、不遣使，俱得受之。
若中路闻死，返戒，八难起，不应去。
第二缘中。
初定是非。
总下多相，不出此三：病中兼收遭难；受戒、布施、兴福、设供、问疑、请法，并是生善；忏悔即灭恶。
四分下，引缘相。
四分且出三种，如后具引。
十诵八种。
兴福者，造井桥梁，博施济众之类。
若遣下，即能请有别，四分遣信听往，下云十诵宽于四分，即此文也。
若中下，明所请量时。
三、父母、大臣。
信乐，不信乐，俱听。
律文如此。
余泛俗人生福信乐，听去；无信，不听。
必有力生信，义应开往。
三中。
初引律。
余下，义定。
父母恩重，大臣势力，故虽不信，亦听受往。
余人反此，故简有信。
生福是事，信乐即心。
有力生信，谓己有道行，力能回邪，前虽无信，义当拯救，故开往也。
①旧解彼人，会正：有力异上生福，但彼人有势力及信者，亦开。
律中，外道召比丘，佛亦听往。
今记、简正及业疏，并约能往。
四、为求衣钵①乃至药草。
若自病重，不堪受日，听直去，不须受之，如上安居命难中说。
今时有人为衣药等，多妄请日。
准过知足戒，失三受三，尚结舍堕。
今则长财丰足，而缺三衣，此乃舍制取听，未随佛化。
必长财资具俱乏，准乞衣戒，直尔外乞②。
药草等物，亦谓自贫，住处及即日往反处无者听。
若反上③得办，非缘不成。
四中。
初如法，又二，谓受法及直去也。
今下，二、斥妄行，初出非。
虽为衣药，而吝己外求，故云妄也。
准下，例断。
初断乞衣。
过知足戒，三十中第七戒。
实因夺失，现阙三衣，不许全受④，故举为况。
今则下，显过。
舍制谓阙法服，取听谓积长财。
必下，明通许。
乞衣即第六戒。
次断求药。
自乏处远，须此两缘，方入开例。
①为求衣钵，通释：此第四缘，依律文则属上第二缘。
而上约请招，今依自求，故分为二段也。
下记点者是也。
②直尔外乞，钞乞衣戒中注云：纵不具者，须乞取衣；若乞五谷，律结吉罗。
③反上，谓自资财具足非贫，或住处得，即日往反办得者也。
④不许全受，钞卷二·四一：律云：若失一衣，不应取。
若失二衣，余有一衣重数，若二重三重四重，应摘作若僧伽梨，乃至安陀会。
善见云：若都失者，取上下二衣，余一衣别处乞。
戒疏一一·四七：以失衣处施主厚心，不可全取也。
五、为和僧、护法①。
四分中：有同界安居，因我故斗；外界僧尼斗诤，须我和灭。
听直去②。
然和灭之相难知。
约缘而受，不伤大理③。
律无正断故。
五中。
初引文。
因我斗者，能生诤也。
须我和者，能灭诤也。
然下，义评。
别显往和令依受日。
初句是纵；约下，即夺。
谓前缘无准，可依直去；事必有期，何妨受往？
律虽令去，不云受日不得，故云无正断也。
①和僧，护法，简正：谓和僧即是护法。
若不护法，内成破坏，外生不善，损减佛法也。
②听直去，简正：直去者，若准东塔疏断此四句，俱移夏缘，今作受日缘。
此四句者，彼记准律分四句：一、见比丘求欲破僧；二、闻；尼中亦有见、闻二句，故为四句。
此约同界。
外界和谏，亦有四句，至下当释。
③不伤大理，简正道远诤事大，可依僧祇事讫。
譬如律藏未分之前，通而行用，今虽分了，约此用之，亦未违大途道理等。
与今记大异。
若依业疏二·三，亦可依准。
上五缘中，律云不应专为饮食①故。
除余因缘，衣钵、药草等是也。
今有夏中多为乞麦，妄言为衣钵。
纵为而乞，律结正罪。
或曲命别情，令他请召，皆不成也。
律中诸请，一一遣信别请。
若父母、余人，同十诵中，并不为己利故也。
结斥中。
初引别文，通证如法②。
律文，初句明制；除下，示开。
衣钵等者，释上余因缘也。
今下，遮妄。
初斥求乞，上明事虚违法。
纵下，示事实亦非。
乞衣戒中，若遭夺失，直令乞衣；若乞五谷，皆结吉罗，故云律结正也，如释相所明。
或下，次斥邀请。
如今吊丧、贺吉、问疾、询安，书疏往来，意令召命之类是也。
律下，证非。
同十诵者，如上八缘。
上来五缘，总括律文。
诸缘皆足，但前后不次，今为随次引之。
一者，律因波斯匿王边国反叛，王领军往讨。
王所供养佛僧衣被、饮食所须之物，不信乐大臣便夺。
诸比丘欲往白王，路远，佛开受日。
二、有比丘诵六十种经，为求同诵人故开受。
三、匿王往讨边国，不信大臣欲凿祇桓通渠。
比丘欲往白王，亦听僧事。
已上初科三宝缘。
四、有檀越请比丘欲布施，比丘自念：彼处远，不得即日还，佛未听有如是因缘得去。
诸比丘白佛，佛言：听受七日去不应专为饮食，除余因缘。
五、他处比丘请忏残。
六、比丘尼请忏残。
七、式叉请忏悔，更受戒，若受大戒。
八、沙弥请受戒；沙弥尼请，欲受六法六法尼中受，应是请僧指教耳。
已上即第二缘。
九、不信乐大臣欲相见，若有益、无益听去。
十、有信乐大臣欲相见，若病，若忧恼事，若为利益。
十一、不信乐父母欲相见，若不信令信，若恶戒令持戒，若悭教令施，若无智教令智。
十二、信乐父母请欲相见，若病，若忧恼事，若有利益。
十三、有母请相见。
十四、父请相见。
兄弟、姊妹及诸亲里知识亦如是。
已上即第三缘，通前共二十一种④。
半月、一月并同。
又云，若为衣钵、坐具、针筒乃至药草，至七日应还。
时有比丘⑥在住处，见有比丘欲破僧⑦，念言莫为我故破僧耶，白佛，听去。
二、见尼亦尔。
三、闻比丘。
四、闻尼，亦尔。
五、有比丘于住处安居，闻彼比丘欲破僧，自念：我若往呵谏，必用我言止不破僧。
又念：若自往或不用我语，我有亲厚能止彼诤事，我当语彼令止破僧事。
佛听以此事去。
六、闻尼亦尔。
已上共六缘，律令直去。
钞约可期令受日，故列为第五。
又上五中，第四为自；二、三为他；初、后通自他。
①专为饮食，律三七：不应专为饮食故受七日去。
除余因缘，若为衣、钵、坐具、针筒，乃至药草，于第七日应还。
②初引别文，通证如法，所引不应专为饮食等文，上五缘中未出之，故云别文。
今引此文，通证上诸缘皆如法而方开也。
或可别文，今所引文上五缘中，是属第四。
今为欲证上诸缘如法，故别引一处文，故曰别文耳。
③重受六法，准钞·尼篇，四二·二八以下，式叉尼具学三法：一、学根本，谓四重，若犯，灭摈；二、学六法，若犯，更与二年羯磨。
三、学行法，若犯，但名缺行，直令改悔。
学行法者，一切大尼戒行也。
今重受者，六法之中，随有违犯故。
六法者：摩触、小盗、杀畜、小妄、非时食、饮酒。
④共二十一种，有二义。
一云：依标数，则有十四；次兄弟有三，姊妹有三，及亲里知识之一，共为七；合上十四，则二十一也。
一云：唯于第三父母大臣缘中，自有二十一也；谓第九不信大臣有二重，第一有信大臣有三重，第十一不信父母有四重，第十二信乐父母有三重，第十三母、十四父各一重，共十四种；合兄弟已下七种，则二十一种也。
⑤此即前檀越请缘，律三七：尔时有檀越请比丘言：我欲布施。
佛言：自今已去，听受七日去。
不应专为饮食故受七日去。
除余因缘者，为衣钵等，如记所引。
准此，衣钵、坐具等，似檀越请施之，今且约不请自求，分为第四耳。
又本卷三七页结斥科中，可见之也。
⑥时有比丘，简正以初四段为四句，彼云：一云见比丘方便求欲破僧，二、闻比丘方便求欲破僧。
尼二句亦同上。
此约同界。
次往外界，和谏斗诤，亦有四句。
今记引初二句。
⑦破僧，律文云：若比丘是中安居，闻彼破僧，自念：我若往诃谏，必用我言，令僧和合。
又念：我或不能，我有亲友能止彼诤。
即应以此事去。
又云若比丘是中安居，闻彼比丘尼破僧等，亦同上。
通释：此后二句，约已破故往令和合。
记所引前二句，约未破故往止破僧事。
都合共有八句，相各不同。
记略后二，未详何意。
上八句中，前四句同界，故通见闻；后四句外界，故唯有闻而无见也。
然此八句，律中在难缘移夏中出之，不列受日缘中。
二、对事离合。
但使前是应法之缘，随为多少，得合受日。
如忏僧残多罪同法，则文中具衔。
应云今请七日法，出界外，为檀越请，并佛事、僧事等，还此安居也。
离合中三。
初立义。
一日已去，是七日缘；八日已上，即半月缘；十六日去，即一月缘。
七日合者，疏云：若俱三日，或复互减①，可同七日，彼此兼用。
如一是八日，一是二、三日，可合受半月。
疏云：或张、王各是七日，不可合用羯磨半月。
以事是别人所行，止得前后受七日。
一是十六日，一是二、五乃至十日，得合受一月。
如下，二、引例。
衔，含也。
应下，三、出词句，通僧、别二法用之。
①或复互减，谓佛事四日，僧事三日；或僧事五日，佛事二日等。
复合受七日，得前后共七日往。
三、悬受者。
若所为缘现，牒事为受。
必无①实事，虚构成缘；或倚傍昔言②，彷像未实，辄便乞法：不成，得罪。
由事虚限滥，日数妄置，法不相授故。
悬受者，谓前事如法，期限已定，但时未至，预先得受，过日方用。
初、示如法。
所为缘现，显非滥托。
必下，遮滥。
初叙非；由下，出意。
事非的实，圣教之所不被，故云不相授也。
疏列四过③：一、不可倚傍，二、本无实缘，三、不知期限，四、妄受侥幸。
①必无，必无下，叙非，有三。
初一，一向无实构缘；或下，倚托昔时泛请；彷下，虽似缘事，而非的实。
故法不成，得罪。
由下，准记，出前不成，得罪之意。
若准业疏四过之中，第三不知期限之过也。
准此受日法，必须知缘事虚实，期限长短。
若七日缘，妄受半月等，正堕此过。
②倚傍昔言，简正，如有俗人春间泛说云：我林中有一王家，每至夏内，常施僧物，和尚到此时可来不？
比丘至夏，忆春中之说，便欲往彼等。
③疏列四过，依济抄以第一配钞倚傍昔言，彷像未实；以第二配钞必无实事，虚构成缘；以第三配钞事虚限滥，日数妄置；以第四配钞辄便乞法，不成，得罪。
今记相对下二种。
上二易知，故不出也。
四、互用①。
谓为佛受七日，已用三日，更有法事，便通余用，故不得也。
必有本缘，何爽通用。
十诵中白余残夜②用，谓同是一事未了，残夜白用，非谓异事。
互用，正明中，初科。
准疏，古师不分本异两缘，例得互用。
今意不尔，如文所明。
前明异缘不合。
必下，明本缘开得。
十诵：因比丘受日到聚落中，七夜未尽，作事未竟，来还白佛。
因听余残夜白云：我受七夜，二夜已过，余有若干夜，往彼出界。
即知本是一缘，故云非谓异事也。
①四、互用，问：既不开余用，何标互用？
答：今师正义，于本缘上，亦开兼用，故即互用义。
或可从古标名，至释显今。
②白余残夜，此有二义：一云不论何日，有残白用之；一云但开限内，若过七日、半月、一月限不用之也。
钞本卷四八云若受七日未用，过七日亦得者，约一向未用开之；若曾用一日，不开过其限内。
通释云：行事从急为善，宜依后义。
③改夜为日，有二义：今师意二律不同，四分第七日没法谢，十诵第七夜尽法谢。
但至结犯，第七夜明相出结，二律大同也；若明相已内还，俱不犯也。
但四分无法不犯，十诵有法不犯。
若定宾意，二律同。
但四分云七日而实兼夜，故通七夜；十诵云七夜而亦兼日，故通七日。
若本并因三宝事受，随所互用并得，以俱有法故。
若三宝事后生，不是前缘三宝，及他杂缘，并不开之，由本无心为受故。
次科。
望三宝则通，对余三宝为塞。
如本作释迦，后作别像，虽同佛事，非本所期。
法、僧例此，在文可见。
乃至为张家施物受日，后受施讫，留受戒者，亦不应住，以无法故。
若一家通缘，准心应得。
后一家中。
初明塞；若下，显通。
如但受彼请，不定别缘，通标诸事，随为作之，故云准心等也。
问：此界内僧，为别处三宝、病人受日得不？
答：弥是生善，故得。
释妨中。
恐疑异界不开，故有初问。
或谓僧次，非的请，故有次问。
或疑舍请，非我缘，故有后问。
问：僧次请者，得受日不？
答：律制二请，亦得通受。
二请者，即僧次、别请。
问：得受他舍请受日不？
答：僧次应得，别请不合，以非施主元心故。
后云僧次应得者，以施家心漫故。
元，即本也。
五、重受者。
昔解：一夏之中，开于三法，差此不成。
重受中。
昔解者，疏云①：有人言，安居立行，修道为宗，缘急开三，以济时要，何得重受，无此理也。
故十诵中，为破僧听受一七夜，不得二七夜，乃至三十九夜已，破安居去，此明文矣。
下指和僧文，即此是也。
彼但有七夜、三十九夜二法，不同四分。
开三法者，不许重也。
差不成者，不许前后乱也。
彼谓必须先受七日，次受半月；纵七日缘，亦请半月；一月亦尔。
三法用足，或有急缘，破安居去，更不开也。
此由不晓受日从缘，作法据实，故有此判。
①疏云，卷二·三五记云：初师中，初立义。
彼谓一夏止开三法，不许重受，又须次第，不容先后。
故下，引据。
彼律但有众、别二法，初别后众，可证不乱；后令破去，可证不重。
今云得重。
广有征难，如疏述也。
但事缘如法，无问多少，一切通开；必是犯戒缘者，一受不合。
故律列二十余缘，但云佛未①听我如是事去，不言不得重去。
且约为事信乐父母，则有四重；况余杂请，顿便限局？
今解中，初科。
初句判定。
次二句指广②。
疏引③古难云：修道务急，何得制住？
必有缘来，随意开得。
又今难云：如前檀越召，受七日已，后有三宝要须经营，何得不开？
明知亦得。
但下，正立又三，初、申理。
由受日法，本为缘开，缘来法应，何有④限三、不前后也？
故知昔人全迷教意。
故下，二、指证。
二十余者，如前所引。
且下举况。
文亦如上。
①但云佛未，疏卷二·三七：律中但言佛未听我如是事去，因以白佛。
佛言随听往。
此即重文。
以先开故，早已依行，后复缘来，疑以白佛，佛即听往，岂非重也？
②指广，简正：如疏述者，首疏也。
今记即引业疏，彼中古师有二师，此古师顺今师，此师难余古师，故引用也。
又今下，正今师难破文也。
③疏引，业疏二·三五前段记引次下文也，此次文云：有人言，安居立行此文明矣。
记科云：初师，局单受。
修道务急开得。
科云：次师，开重受二，初、引古通意。
如前檀越召亦得。
二、明今废立。
④何有二字贯下二言，谓：何有限三，又何有不前后？
五分：若有请、无请，须出界外，一切听受七日。
引证中。
五分一切之言，岂局一番耶？
十诵中，列多七夜缘①已，文云：若自为身，若为他身，若不遣使，若遣使，应去。
听一七夜，不听二七夜。
谓一时双牒②二七日，前后重用。
若准和僧，似一事上不许重受。
然彼有不请之文，宽于四分。
重受不开，文非明了，理须通明。
十诵中。
初破执不听二七之文。
初引文。
列多缘者，如上兴福等八种。
自为如衣药等，为他如受、忏等。
谓下，释通。
古师执此以为明据，故须决破。
双牒者，别缘加二七夜，是非法故。
疏云：彼受日法，但有二位。
对首七夜，何得重加？
故不得二七夜。
不妨前后去者，亦得。
若下，破执和僧文。
如上已引。
初纵彼计，故云似耳，由似是故，致令误解。
然下，是夺。
不请文者，彼不遣使，亦开受往，同上五分。
四分一一遣信别请，即是急也。
此中且约宽急相并③，以彰不局。
疏释云：和僧用二法已，破安居去者，受法依限，前二有期，故开随受。
既用法尽，和灭难期，知用何法往彼和也。
理须破夏，是所开故。
重下，斥彼所据，令须依理。
①列多七夜缘，据钞批，为优婆塞、优婆夷、沙弥、沙弥尼、式叉尼，各列二十二缘。
又为学悔、学悔尼、比丘、比丘尼，各列二十三缘。
合二百四十二缘，并是七夜事，若如法皆听去。
②一时双牒，如云今受二七日法出界外是也，济缘所谓立法已定，不可一法妄加二七；前后各请，理无所妨是。
③且约宽急相并，钞批释文非明了等云：谓十诵和僧，似一事上，不开重受，此则急于四分也。
又有不请文，复宽于四分也。
今则通会二文，十诵虽不许重受，文不明了，复有不请之文，宽。
既二文互有宽急，今则通明重受无失。
五百问云：受七日行，不满七日还本界，后更行不须更受。
满七日已，乃复重受。
五百问中，文理甚明。
疏云：此卑摩罗叉①口决②。
其人翻十诵者，既有此通，义无疑矣。
①卑摩罗叉，名义一：此云无垢眼，罽宾国人，澄静有志，履道苦节，世号青目律师。
②口决，五百问，具题佛说目连问戒律中五百轻重事经，有上下二卷，失译人名，今附东晋录。
然今云罗叉口决者，未详。
结界篇亦引论文，而云卑公口决，然彼中论文正云卑公，如云今论文则无。
若尔，论全文皆为卑公口传欤。
可寻。
卑公传云道场惠观，记其所制内禁轻重，厘为二卷，僧尼争传写之，即五百问事是也。
准非西来卑公口传，观公记之也而已。
然上云失译者，未审。
③卑摩重翻，济缘二·三九：卑摩罗叉，此云无垢眼，即十诵部师。
来至此土，人有请问，随决成文。
十诵本什师翻，未治而亡，卑摩续翻，部文方足。
明了论中，得受。
疏解云：前请七日，事了，还至界内。
第八日，更请七日出界宿。
此论真谛①三藏翻，中国亲承此事。
宁得自执一隅小见，通壅三千佛化乎？
了论。
得受者，谓得开重也。
疏解中，业疏引云，虽请七日，事竟不还，破安居，得小罪。
若事未了，极得六夜，第七日还，至八日更请②七日。
若后仍不了，更请七日等。
此下，指人为证。
真谛即西印土优禅国人，梁陈二朝至此，广有翻经。
宁下，责其局执。
一隅者，无通变也。
壅，塞也。
佛化本通，固执乃塞。
①真谛，名义一：波罗末陀，此云真谛，亦云拘那罗陀，此云亲依。
钞批：优禅尼国人译经论二十四部，合一百三十一卷。
或铺坐具，跏趺水上或乘荷渡水等。
②第七日还，至八日更请，问：前事未了，第七日得更请出界不？
答：一义云：日分不开，法尚在故；入夜应得，先法已谢，无法重过；又第七日既还本界，不违还来此中安居文故。
一义云：不开之。
了、业二疏俱云至第八日更请故，又此中安居义，必约经宿成故。
后义为正。
问：第七日先缘了，更有别缘，得即日受出不？
答：是震旦异义也。
大钞记三云：问：受日事讫，还本处界内，当日不经宿更受日去者得不？
答：得。
纵四月十六日安居，当日去者亦得。
简正：七日还界，定须经宿。
戒律从急，岂不然耶？
余亲闻见中国翻经三藏及中国来者，云：佛灭度来，无有立一夏三度受日法，随事如法并开。
余广如疏、钞。
亲闻中。
大唐之世，玄奘西归①，那提②同至。
敕诏祖师，同预翻译，因得备闻。
中国之法，足为明据，故引示之。
下文指广，如上略引，余更如彼。
①玄奘西归，通释：今钞重修贞观四年，或云八年。
然按西域记玄奘贞观三年渡天竺，同十九年归唐。
撰钞在前，何引后事？
有人云，内典录贞观初年，西天竺沙门婆罗颇蜜多，持藏论梵本来此云云。
又尼钞云婆颇三藏。
今钞云翻经三藏，疑彼等人云。
②那提，具云布如乌伐耶，唐曰福生，中印度人，慈恩寺翻经。
六、约事长短。
纵令前事唯止一日、二日，皆须七日法。
律云：不及即日还，听受七日去。
夏末一日在，亦作七日法。
立法楷定，作法应尔。
若路近得还，由缘经宿，亦须受日。
长短中。
三位极限为长，一日、八日、十六日为短，中间长短可知。
文中唯明七日短缘，长易知故。
半月、一月，例准同之。
律下，引文示。
立下，申所以。
若下，释疑。
但约缘长，不必路远。
七、僧尼不同。
四分①尼律中，开受七日，不云多。
僧祇：尼无羯磨受②日法，若塔事、僧事游行者，受七日去。
僧尼中。
初文，僧法可知，尼中不同，故须简别。
四分、僧祇明文可了。
不云多者，不明余二也。
①四分，二六：为佛事、法事、僧事、病比丘尼事，佛言：听受七日法出界。
②僧祇尼无羯磨受，四·一：比丘尼安居中无有求听羯磨法，为塔僧事而游行。
问：百一羯磨，尼众通令同之，何云无耶？
答：全同者约多分，未必百一羯磨悉皆令同之，若依古师通阙。
钞批：亮云，计理用僧百一羯磨，皆通尼行，何独受日顿不许用？
理令通尼，不须引祇相证。
祇是事讫羯磨，望我四分，大僧亦不得依，何局尼也。
比有滥同僧法者，但令缘至，三法受日。
四分无文。
僧祇明断，足是指归，不劳别解。
次科。
初出滥行。
四分下，判非法。
所以不同者：尼是女弱，不假多游，入俗外化，生善义少，但开七日；亦济别缘。
三中。
文叙二义。
别缘者，简非众故。
必有长缘，事须前往，或容返界，重受七日；或比难缘，义通直去。
八、事讫不来成否者。
由所牒缘谢，法亦无施，便失法也。
即须反界，不反破夏。
明了论云：请七日出界讫，事竟不还，破安居，得小罪。
十诵明文不许往。
僧祇意亦同之。
事讫中。
疏引古计云事讫不来，夏亦不失，以法在故，今师不同，如文所示。
初示所以。
施，犹用也。
问：事讫即谢，返界路遥，中途经宿，无法随身，应须失夏？
答：法托缘生，缘谢法失，本期还来，未及本处，事犹未息，故非失夏。
问：事讫法亡，或缘未竟，期限已满，约何明失？
答：四分、十诵日夜两别，如后自明。
明了下，引证。
十诵不许者，前云中路闻死、反戒、八难起，不应去等。
僧祇同者，前云中前和了，中后即还等是也。
三、正加法。
前明心念法。
十诵：五种人，谓独住等，心念受日。
若界中有人堪来，不待，心念不成。
若待不得，界又无人，具仪，心生口言：我某甲比丘，今受七日法出界外，为某事故，还来此中安居。
正加中，心念中，初文。
本是对首，以无所对，故开心念。
初明开缘。
独住等者，等取兰若、远行、长病、饥时依亲里，五缘。
并约无侣，有即不开，故下犹须相待。
若界下，示非法。
即成别众，人非所收。
若待下，明如法。
此谓无比丘，开心念。
若有沙弥者，作念已，告以事缘：今请七日出界，若了即还，汝知之。
十诵：令五众受日，五众边受。
准此，当众相共作之。
无者，准前言告。
次科。
初指上开。
若下，正示告法。
十下，遮滥。
有执此文，谓通互对等故。
然此且据七日为言。
羯磨月法，不通余四①。
前文但简尼众，准理沙弥亦然。
①不通余四，就此沙弥随比丘一月、半月出界者，得夏不？
资行云：西林寺义不得夏，律无文故云云，西大寺义云可得夏，沙弥随比丘命故云云。
其沙弥受日，如下别法。
指沙弥中。
下亦不出，还指同僧。
二、对首受法。
应具仪对比丘言：大德一心念！
我某甲比丘，今受七日法出界外，为某事故，还来此中安居。
对首中。
受法分五：初、求他审谛，二、述己情怀，三、标期无滥，四、牒事非虚，五、期还奉制。
然心念、对首二法，诸部无文，但开受法。
相传准羯磨白文，虽非佛说，义准无失。
简辨中，初科。
云准羯磨白者，即第三句缘本词也。
不无加减①，对之可见。
①不无加减，下第三句云：比丘某甲，受过七日法，十五日出界外，为某事故还来此中安居。
今增大德一心念及我今之七字，减过十五日之四字也。
若受七日未用，过七日用亦得，以本缘在故。
若无，法谢。
不同七日药①，彼已限满，病转故失。
次科，正明中。
初立理，不下，简异。
世凡论病，七日则转，药不加病，故限七日②。
①不同七日药，受日从用行日数之，故通过用；彼药从加法日数之，病势转故，所以不同。
②故限七日，问：未至七日，病早除差，法随减否？
答：不云限内法谢，然不许无病辄服，还同法谢。
疏二一·四亦如药法，病止无用是也。
又疏二一·三：有人言：事讫法在，与欲类同，狂病得法，病差不失等例。
决云不同，狂解须乞。
通释：彼制乞，不乞法存；此不制乞，故事止法谢。
又彼例欲法，决云不同，与欲羯磨不牒云云。
若尔，病住法应在？
答：由佛制定。
如论云：服之七日，坚病得消。
次科。
疑者云：病转可尔，不转过日，法应随在。
住，犹存也。
答如论者，即多、成、了论，如四药引。
问：此请七日，得兼夜不？
答：不得。
以文云至第七日当还，不同十诵，彼以文中受七夜故。
又不得改云七夜，以部别不同。
亦不得秉四分羯磨，用僧祇事讫①。
具如诸部别行法中。
问答中。
并由昔世妄行，故特辨示。
答中，初句义定。
此唯约第七夜为言，非谓不兼前六夜也。
以下，释所以。
文明七日，余二准同。
又下，止非又二：初正斥妄改，亦下，因斥滥用。
昙谛羯磨②后随出事讫法，有昧教者辄用故。
问：两宗失受，同异云何？
答：失法则异，破夏乃同。
四分受日，日没即失③；十诵受夜，夜尽方谢。
及论破夏，并约八日明相为言。
疏云：第七夜分明相未出，自属前夜。
明相若出，即属八日。
制七日夜须及界中。
又云：十诵亦及七夜返，还同四分，有何异耶？
问：诸律立法，差别何相？
答：五分三品则同四分。
十诵有二：一、七夜法，二、羯磨三十九夜法。
僧祇亦二：一、七日，二、羯磨事讫。
是则别法咸同，众法时异。
文指后篇，寻之可领。
①僧祇事讫，诸部别行篇四二·三八：僧祇有二，后明事讫任前缘事未了，法在，不还者，得。
彼引羯磨缘中，但云为塔事、僧事出界行，还此中住，而不牒日数，故得至事讫也。
②昙谛羯磨，准资行，昙谛译出四分羯磨，其后出事讫法也。
故昧教者，用四分羯磨，辄依僧祇事讫，所以钞斥之也。
③日没即失，准知行受日法者，必须第七日没前还，不得入夜分。
虽破夏约八日明相，而从急为善。
况无非违制吉乎！
三、明众法。
所为之缘，同前通用。
但令事是半月、一月缘者，方应羯磨。
不同存单之人，由不重受七日，事缘要必须讣，理无停止，遂引七日令长，用一月羯磨。
此自污心，教有明罚。
余同前释。
众法，示缘中。
先出今意，又二。
初示缘同者，即前三宝等五种。
故律受七日中备列已，半月、一月并指如上。
但下，明限异。
此明前缘，众别并同，日限长短为异。
不同下，次斥古非。
彼以短缘而加长法。
疏又云：古师①用七日已，后有短缘，受月为非，令破夏去。
故知有二古解②。
此下二句，正斥。
上句谓结业，下句即违教。
余下，指前重受。
①疏又云古师，通释：依疏不牒古师，但非今义，故记配属。
疏二一·一：今夏末三日在，不重受家，既曾受日，若受月法，又是破夏。
由缘不合，止可端然破夏虚岁。
济缘：不重受家，即前古师尚有徒党，前已受日，次须受月，然一二日在，不成月法，故令破夏。
云云。
②有二古解，一、即上短缘加长；二、斥短缘加长，而令破夏去也。
俱闭重受。
今加法中有四不同。
立法中。
通标四家。
此与诸文差异，故须委出。
疏序云：或单翻出，或依律文，或准义用，或引缘据。
至受日中云，初师加乞，二、准覆藏①，三、准六夜②，四、云近世③诸师不加乞词。
用此二文，对钞又别，如下自见。
①准覆藏，疏二一·六：虽著乞辞，准乞覆藏，两遍牒事，时到已前，增加乞辞，忍听已后，略事而作。
羯磨亦尔。
济缘：覆藏羯磨，前陈三乞，后方与法。
白与羯磨第二句中，牒前所乞，故云两遍牒事。
第四句单云与法，故云略事。
覆藏羯磨，钞二八·三页。
②准六夜，疏二一·七：第三人，但准六夜乞法牒缘，诵事并尽。
记云：六夜乞辞，牒前覆藏乞法行日等已，方乞后法，诸羯磨中，此最委悉，故特准之。
不许简略，故云并尽。
六夜羯磨，钞二八·三七页。
③四、云近世，疏二一·七：近世诸师不加乞辞，准律直诵，以律制断。
记云：近世者，疑是砺师，祖师亦尝从学，一月而亡。
二家羯磨文相少见。
指二家者，应是铠、愿二本。
初铠本，先出乞辞云：大德僧听！
我比丘某甲受过七日法，十五日、若一月日出界外，为某事故，还来此中安居。
白及羯磨同今钞中。
疏云：初人加乞，羯磨不牒，恐成增法，此古羯磨是也。
次愿师本，其文已亡。
疏云：第三人，但准六夜，乞法牒缘，诵事并尽。
意详乞法同下光本，白及羯磨，唯第四句中加云僧今与比丘某甲受过七日法，十五日、若一月日出界外，为某事故，还来此中安居，故云诵事并尽。
①素师，宋传一四：著四分律僧尼羯磨文两卷。
资行云：怀素开宗记文也。
②准德衣立六缘，南山羯磨前缘立十缘，法愿师准德衣中立六缘。
疏五·三五：如并州师，依德衣法以立六缘：一、僧集，二、和合，三、简人，四、取欲，五、问缘，六、答意。
又著序云：无片言增减，正存此六。
第三，光师所撰羯磨增加乞辞。
举世同行，事须略述。
今正学宗并依律本，恐辄内乞辞增加羯磨。
律云：如白羯磨法作。
今既不如，即知非教。
又诸部并无乞文，不得准著。
止可随其纲网，顺教诵之。
第三师中。
初三句示彼所立。
疏云：第二人虽著乞词，准乞覆藏，两遍牒事。
时到已前，增加乞词。
忍听已后，略事而作②。
羯磨亦尔。
此乃全依昙谛旧本，今略引之。
乞云：大德僧听！
我比丘某甲此处夏安居，受过七日法，十五日、若一月日出界外，为某事故，还来此中安居。
今从僧乞受过七日法，十五日、若一月日羯磨。
愿僧与我比丘某甲受过七日法，十五日、若一月日羯磨，慈愍故！
正加中。
白云：大德僧听！
比丘某甲此处夏安居，受过七日法，十五日、若一月日出界外，为某事故，还来此中安居。
今从僧乞受过七日法，十五日、若一月日羯磨。
若僧时到，僧忍听。
僧今与比丘某甲受过七日法，十五日、若一月日羯磨。
羯磨于第二句缘中牒乞词，下加本事云：僧今与比丘某甲受过七日法，十五日、若一月日羯磨。
举下，指过，初生起。
前二少见，不在评论；此既盛行，须知过失。
今下，正示又四。
初叙今意，以彰昔非。
内，犹入也。
律云下，据文斥。
又下，取例斥。
止下，劝依后法。
①谓白中加第二，济缘二一·六：白与羯磨第二句中牒前所乞，故云两遍牒事。
今但云白中者，凡论一切白羯磨，一切必具五句，故不及所论白中四句、五句不定故，但云白中即通羯磨两遍牒事也。
问：何故白中四句、五句不同耶？
答：凡有乞法等前缘，则具五句，无则四句。
若白四中，白必五句，具如羯磨篇中。
②略事而作，济缘二一·七：第四句单云与法，故云略事。
略事者，略为某甲事故，故如记具出词句是也。
问：用旧羯磨受日得夏不？
答：应成岁。
虽增加乞辞，而羯磨大宗无失。
问得否者。
为破古解，疏云①有人定判依受夏破是也。
答言无失者，疏云：增乞减乞，各有所凭，羯磨大途，规模在故，依受不失。
①疏云，记云：有下，责其妄判。
初虽加乞，法依律文；余虽入法，各有所准。
不可判非。
第四人依律出文云：大德僧听！
若僧时到，僧忍听。
比丘某甲受过七日法，十五日出界外，为某事故，还来此中安居。
白如是。
大德僧听！
比丘某甲受过七日法，十五日出界外，为某事故，还来此中安居。
谁诸长老忍僧听比丘某甲受过七日法，十五日出界外，为某事故，还来此中安居者默然，谁不忍者说。
僧已忍听比丘某甲受过七日法，十五日出界外，为某事故，还来此中安居竟。
僧忍默然故，是事如是持。
第四师①者。
疏云：近世诸师不加乞词，依本直诵。
旧指愿师②本者，且愿出北齐，则非近世。
问：前四中不列昙谛本者？
答：同光师故，不复出之。
问：既除乞词，羯磨缘中应无正陈本意？
答：疏明古师立缘增减，谓受日无乞，阙第八缘。
祖师难云：受日无乞，岂不须告？
准此，今行事时，受者应具仪至僧中告云：比丘某甲欲受十五日出界，为某事故，还来此中安居。
白已，方可加法。
①第四师，问和之时，答法如何？
依资行西大寺义，答云受十五日白二羯磨也，或云十五日受日白二羯磨。
一月准之。
次招提寺义，但云受日白二羯磨也。
②旧指愿师，简正：第四人是法愿律师，出文更不增加，今钞准此用也。
钞批：第四人依律出文者，即并州愿师也。
会正：第四人自愿师已降，素师谓愿所出本文无片言增减等。
云云。
其一月日法，准前著之，不得双诵十五日者。
一月法中。
不得双诵者，以律本中不别出法，于十五日下，连书一月。
翻译省文，意令随改。
往往①愚者依文谨诵，故此遮之。
疏云：则四十五日故也。
疏又问②云：受一月不云过半月者？
解云：七日别人，余皆众法。
但云过七日，明知余二俱白二也。
又云③：若受半月，数日满足，以加法云十五日故；若受一月，则随大小。
私谓，若从初一受则可随月，或中间受而遇小月，如何数之？
准亦依小得二十九日，以受月故。
①往往，班孟坚西都赋曰：神池灵沼，往往而在。
善注曰：往往而在，言多也。
②疏又问，记二一·一：初问，三法合须次第云过；后二众法，并云过七日，故须释之。
解中，羯磨欲显众别两缘，半月、一月短长虽异，无非过别故。
③又云，记云：羯磨中半月牒日，故数日满，一月牒月，故随大小。
三、料简杂相。
三料简中。
通明受日安居差别之义，故云杂也。
若夏中热极，受日者多；同缘受者二人、三人，应一时羯磨。
十诵开之。
初科。
夏热即余缘，此且略举，余例开之。
须同缘者，牒事便故，异缘不得。
下指所出。
然与四分受戒颇同，亦可例准。
若依大界安居，戒场及余小界内不成受日，以非本要心处故。
依处中。
依界，可解。
若先无大界，依伽蓝结者，若后结二界，随界受日并成，莫非所要地故。
纵入戒场，不破夏而离衣。
依蓝中，初文。
即前云结夏在前，结界在后，故云先无也。
二界，即大界、戒场。
言离衣者，此据作法摄衣为言，自然亦不失也。
若本结大界，小于伽蓝，便依伽蓝而坐者，由佛制依界故，有者不成①，受日不得。
止得却缩取于界相。
余广如疏。
次科。
云本结者，明先有界也。
言佛制者，比丘住处，佛制必先结界，制令依界明矣。
伽蓝有缘未及结界，或依村舍等处，可依自然。
若僧坊有界，定须依界。
今人行法，有界之处，令依蓝结，则余场小往返无妨，意谓依蓝依界，随人所欲，反谓此文是顺古义②。
后学无知，皆随盲导，何可救也！
言却缩者，舍宽蓝，从狭界，得教意故。
下指广者，疏明先本无界依蓝结者，后云：立心行者，行护从急。
若后作法远于自然，但依自然分齐，既无缘难，不可后开。
若结狭本，有说依新③。
意以安居，随本自然为定，由本作法，意在羯磨，安居随处，不要加结。
①有者不成，简正：有依蓝安居，安居不成，受日不成，谓蓝中是自然，非羯磨受日地。
②反谓此文是顺古义，会正：止下，要依狭界安居者，此亦顺古义。
如业疏有今古两师，今解云安居随处，不要加结，则知上属古人。
通释：会正以疏文证，而今记会之矣。
问：顺古者谁师乎？
答：首疏有二义：一师云必依界，一师蓝宽界狭时依蓝。
③有说依新，济缘二·一一：有说依新，即示古解。
彼谓从急，舍宽就狭。
意以等者，即明今义：安居要依本期，义须仍旧；结界为行羯磨，事不相干。
上是义决，非文有之。
结指中。
点上所判。
讲者因先诸记①妄云顺古，便云此是斥古。
妄上加妄，此妄何穷！
且钞文前后义评义准，其言非一，岂非文者皆不取耶？
①因先诸记，指增晖、简正等诸记也。
增晖：今此且顺古明之，上是义决者，是古师义决；非文有之者，非文所明。
前文云若依大界外蓝者，通往此二界不失。
简正云：有人不会钞意，乃云上是南山义决者，错也。
谓本师指前来文中云，由佛制依界，乃缩于界相者，此是古师约义决判也。
下句斥云非文有之，谓是非律文有此说也。
四分律行事钞资持记卷第十二四分律行事钞资持记卷第十三宋余杭沙门元照撰记自恣①宗要篇第十二释自恣篇。
释名叙意，文自详委；行法通塞，须略示之。
谓人该五众，法别三阶，时局夏竟，处通二界，余在文中。
言宗要者，若论众同之本、摄僧大教，此同说戒，即法为要；若治恶挫慢、清心增善，众行中最，即行为要；若律论广博、众说繁累，撮录时用，以成此篇，即文为要。
三释俱通，后义尤善。
①自恣，饰宗记八：梵云钵利波兰拏，今三藏翻为随意，旧云自恣。
然九旬修道，精练身心①。
人多迷己②，不自见过，理宜仰凭清众，垂慈诲示。
纵宣己罪，恣僧举过，内彰无私隐，外显有瑕疵，身口托于他人，故曰自恣。
自恣意中，初科。
上二句，蹑前生起。
俗中③以十日为一旬。
人下，正叙来意，又二，初叙意。
妄情外骛，无始惯习，不自反照，故多迷己。
纵下，示名。
上二句，标。
内下，释。
初二句，释上纵宣己罪，即明自义。
诚心露过，故曰内彰，屈身坐草，发语求诲，故云外显，即三业也。
玉病曰瑕，人病曰疵，并喻于罪。
身下一句，释上恣僧举过，即彰恣义。
故下，结名。
①精练身心，通真记：练身，谓不废事修。
②人多迷己，简正：法律三昧经云：世人但见他非，多迷己过。
故藉纠治，方得清净，故云理宜仰凭等也。
③俗中，无出经典耳，说文：旬，遍也。
十日为旬。
简正云搜玄旬，历也。
支神有十二：子、丑亥。
干神有十：甲、乙癸。
以支十二历干十尽，名为一旬。
一夏九遍历之，故曰九旬等。
故摩得伽云：何故令自恣？
使诸比丘不孤独故；各各忆罪，发露悔过故；以苦言调伏，得清净故；自意喜悦，无罪故也。
引证中。
初、问起。
使下，列释。
四义①并以故字结之。
不孤独者，三业凭他，不自有故。
苦言，即所陈词句，以自述己过，使众闻故。
初即明制相依，余并清过：二约有犯，四即无犯，三通有无。
又初后生善，中二灭恶。
①列释。
四义，摩得伽六，文有七义：何以故，佛令诸比丘自恣？
一、欲使诸比丘不孤独故；二、使各忆罪故；三、忆罪已，发露悔过故；四、以苦言调伏故；五、而得清静无病安稳故；六、自意喜悦故；七、我清净无罪故。
今钞二、三合一，四、五合一，六、七合一，故但有四种。
业疏二一·一五，但合二、三为一，列六种也。
所以制在夏末①者。
若论夏初创集，将同期款，九旬立要，齐修出离；若逆相举发，恐成怨诤，递相讼及，废道乱业。
故制在夏末者：以三月策修，同住进业，时竟云别，各随方诣；必有恶业，自不独宣，障道过深，义无覆隐。
故须请诲，良有兹焉。
制夏末中，初科。
初句，征。
若下，释，又二。
初、叙不前意。
上明来集之心。
款，诚也。
要，制也。
若逆下，彰前举之过。
逆，谓未竟而先举也。
故下，二、明须后意。
初句重牒前征。
以下，释。
初、叙将散。
方诣，谓所往之处。
必下，明立法。
不独宣者，多迷己故。
障道等者，显须悔故。
故下，结意。
①制在夏末，律三七：佛言具五法者举罪先当语令知求听，然后应举。
六群从他求听已去，或与他听已去。
佛言：自今已去，听安居竟自恣，不应求听。
何以故？
自恣即是听。
故律：听安居竟自恣。
毗尼母云：九十日中，坚持戒律及修诸善，皆不毁失，行成皎洁，故安居竟自恣。
次科。
律、论皆云竟，证上弥显。
论中持戒律者，是遵制教；及诸善者，即依化教；化制无违，故云皆不毁等。
此是自言，恣他举罪。
非谓自恣为恶。
此虽相显，有无知者滥行。
遮滥中。
初二句，正名。
非下，黜谬。
昔人应以赏劳五利，开破五戒，是任意毁犯，而立其名。
此下，示意。
就中分三：一、明缘集相应；二、自恣方法；三、杂明诸行。
开章，标列中。
言缘集者，谓定时、简人并须合教，方成法故。
杂明者，料简释疑，非一相故。
初中分二。
前明时节。
谓有闰月者。
依闰安居，七月十五日自恣；不依闰者，依摩得伽中数满九十日自恣。
若闰七月者，取前月自恣；非前夏安居者，过闰已，数满九十日自恣。
若闰七月，不依闰者，五月一日已前安居者，并数九十日出；若五月二日已后安居者，并除闰数满九十日始出，即是依闰。
时节。
含闰中，初明闰四、五、六月。
七月十五日，且约前安居人。
中、后结者，多随前坐，故不别标。
不依者，谓先结后闰，具如前篇①。
此即随竟自恣，不局时节。
若下，明闰七月。
非前夏数满者，此据中、后者多。
必前多后少，亦随前作，住待日满耳。
①具如前篇，安居一二·一二：若不依闰者，数满九十日便自恣。
摩得伽云：安居已，王作闰月，数安居日满，自恣已，受迦絺那衣。
记云：安居已作闰者，显是初结未知有闰，故通数满。
二、因诤增减自恣，如说戒中。
增减中。
减前二日①，增后二半②。
犹不去者，开强和合，一同说戒，故指如前。
①减前二日，钞增减自恣，如说戒中，记增减中，减前二日，增后二半云云。
自恣犍度三八云：佛言：自恣日，闻异住处比丘斗诤不和合，来此自恣，彼比丘应若二若三减日自恣。
若十五日自恣，减作十四日。
若十四日自恣，减作十三日。
若闻今日来，便应集僧疾疾自恣。
若闻已至界内，便应出界自恣。
钞批云：此中有三却二增：一、常十六日却取十五日，二、常十五日却取十四日，三、常十四日却取十三日。
此由因诤因难故开，此名减也。
通释：依律本若二若三减日自恣文，及钞批释自恣实见三减，然律正出其相，时约十五日以前，不云十六日，全同说戒二减，故今钞、记指同说戒，云二减也。
②增后二半，记增后二半等者，律云：若能如是方便得作者，善。
若不能者，彼比丘应作白增上自恣。
如是白：大德僧听！
若僧时到，僧忍听。
今日僧不自恣，至黑月十五日当自恣。
白如是。
若客比丘住至黑月十五日，旧比丘应作白第二增上自恣，如是白：大德僧听！
若僧时到，僧忍听。
僧今日不自恣，后白月十五日当自恣。
白如是。
若客比丘不去，旧比丘应如法如律强和合自恣。
钞一一·八说戒篇记云：心本非和，恐废众事，且令同作，故云强也。
三、修道①安乐，延日自恣②，得至八月十五日。
延日中。
律因诸比丘安居，精勤行道，得增上果。
恐往余处，不得是乐，白佛。
因令作白，增益自恣。
白云：大德僧听！
若僧时到，僧忍听。
僧今不自恣，四月满，当自恣。
白如是。
①修道，业疏三·七：修道增自恣者，九旬励修，将克忍位，待时解脱，末代便多。
若更他行，众具难得，故白停之，会正方作，故曰也。
记云：忍位，即内凡四善根中第三位也。
忍有二义：一、忍可义，忍可谛理，皆如实故；二、决定义，善根决定，无退动故。
若至此位，必入初果，是以行人急欲修证。
待时解脱者，罗汉有二种。
若钝根者，须待好时方得解脱，名时解脱。
准婆沙论，待时有六：一、须好衣服，二、须好饮食，三、须好卧具，四、须好处所，五、须好说法人，六、须好同学。
若根利者，不待如上六种好时，自得解脱，名不待时解脱。
今谓末代，利根者稀，故曰待时多也。
会正方作，谓待证圣果，然后自恣也。
②延日自恣，可阅业疏、济缘三·七至八页。
然律中，但明十四日、十五日①自恣。
及至急施衣②中次第增中，十六日自恣。
增三中，三日自恣。
律云安居竟自恣，则七月十六日为定。
律又云僧十四日自恣，尼十五日自恣。
此谓相依问罪，故制异日。
及论作法，三日通用，克定一期，十六日定。
若有难者，如五百问中一月自恣③。
详定中。
初、定无难，若下，明有难。
初中又二。
初引文以定。
初云律中者，即自恣犍度云：诸比丘欲十四、十五自恣。
佛言：听。
次引急施者，初句通指一戒，次句别指戒中释衣时应畜文，彼云：若自恣十日在，得急施衣，受已，至一月、五月畜，乃至明日自恣④应受，一月、五月外，更增九日。
此明十六自恣，合上犍度三日明矣。
引增三中，律云：有三种自恣，十四、十五、月初日。
律云下，正定。
此亦犍度中文。
虽通三日，前二非竟，不符文意，故取十六也。
律又下，二、释妨。
初引文。
此出尼犍度中，恐人固执，故须释通。
此文且约处远为言。
准理，须云僧十五日，尼十六日。
又尼近处，不劳隔日⑤，如下文中，双出二法是也。
此下，正释。
初二句释通。
言相依者，疏云僧须在前自恣，白众治举，既犯清净，方合受尼故。
及下，示通局。
文既通三，今取十六，亦非专必，故云一期。
克，犹约也。
恐无知者，前自恣已，出界破夏。
今世多然，为过斯久，封怀昧教，闻之不行，深可悲矣！
①但明十四日、十五日，然自恣犍度三八云：若自恣日，有异住处客比丘来多，客比丘十五日，旧比丘十四日，旧比丘少，应从客比丘求和合。
若从者，善；若不从，如法治。
客比丘十六日，旧比丘十五日，亦如是。
准之，非全无十六日。
又按律本十六日字疑误乎？
例律文前后，应十四日，若十六日，祖师岂不列哉？
追而考古本。
②急施衣，问：急施衣功德衣同异如何？
答：急施衣者，即安居衣也，施主因出行先施之也，此谓为赏夏劳人别施之也。
功德衣者，前夏人为令得五利，开别作一衣，总施之，一界内僧作法，各共受之也。
依资行释。
③一月自恣，钞批：如从七月半至八月半中间有难，日日欲自恣，为有难不得作故名一月自恣。
通释：前卷一二·一，所谓一日安居，三十日受岁是也。
④乃至明日自恣，下云：一月、五月外，更增九日。
准之，则在十五日指十六日，而云明日自恣也。
若但定十五日为自恣日，则应云一月、五月外更增八日，今云增九日，明知通十六日自恣。
⑤不劳隔日，通释：准下出白日、隔日二法。
谓若僧白日自恣时，同日来；若僧夜分自恣时，尼隔日来云云。
然依律，尼来僧中，虽有同日隔日之异，尼于尼寺传僧所告，及行自恣，依文但有异日。
故文云明日尼僧自恣时，传僧所告等，又云僧十四日自恣，尼十五日自恣云云。
然今记约尼来僧中解，律十四、十五隔日自恣者，未详其意。
二、明应人是非。
若破夏、不安居人，虽不得岁，以举罪义通，理必依众，恣僧治举。
四分云：若后安居人①，从前安居者自恣，住待日足②。
人是非中。
列三种人：初、先结后破，二、一向不结，三、结有中后。
恐疑上二不可同法，故此辨之，通成应教。
文中，初明前二种。
四分下，示后一种。
但云后者，义必兼中，亦约望前，通名后耳。
①四分云若后安居人，律三七：前安居者欲自恣，后安居者不知得自恣不，诸比丘以此事白佛。
佛言：听受自恣，住待日足。
前安居人自恣已数岁，后安居人不知数岁不。
诸比丘以此事白佛，佛言：不应三月未足便数岁。
②住待日足，问：数岁如何？
答：饰宗记云：不应三月未足便数岁，今详未足，不合言一夏二夏等，而论礼敬，则未必然。
准之，日未满，尚应依本岁而论座位，可依受戒先后，不应依受岁前后。
二、明自恣方法分三，即三人也。
方法中。
标云三人者，对法即众法、对首、心念也。
就五人已上分四：一、明僧集缘起；二、五德自恣进不①；三、尼来请罪；四、杂明略说诸事。
僧中又二，六、五两分。
初中四门。
对下五人，唯第二门差五德法，双单有异，余三并同。
①进不，进止也。
进止者，用舍也。
出羯磨篇记，卷五·三六。
初中。
要五僧已上，得白差自恣。
当鸣钟集僧。
各在地上，敷席而坐。
以是互相举过，处床慢相不绝故。
律云：不得在座，不得在地，应离座自恣。
五分云：好泥地，布草座已而自恣。
并偏袒右肩，右膝著地，合掌。
缘起中，初科为二。
初、示人法分齐。
当下，正明缘相，有四。
一、作相。
各下，次、敷座。
准余法事，床、席两通，独此自恣，唯局席地。
律下，三、布草。
上二句遮非，下句示法。
不在座者，谓所坐席处。
不在地者，为护身衣，须以草藉。
应离座者，舍席就草也。
然不许在地，义须草上，而文中不明，故引五分以决。
并下，四、修敬。
初行水，香汁浴筹，唱数告令，大同说戒，唯改说戒为自恣之辞。
次科。
指同前者，即诸偈词及唱告言令，言布萨处，并须改之。
然行事之时，须知次第。
至于说清净妙偈已，即须梵呗，散洒华水，亦须供养。
有云说戒须供戒法，自恣不须，非也。
此供三宝，岂唯戒法？
又自恣法，岂不须供？
梵呗既毕，说传香偈已，上座即叙事告众，选择德人，后秉差法，方接下科行事。
乃至沙弥等，亦须集堂，以治举义同。
待唱出已，方始得去。
在别处行自恣法，如别法明。
小众中。
同、别二法。
同法者，既唱出已，至僧自恣竟，鸣钟召来，依次坐草，对五德自恣。
别法者，送筹入僧已，口差沙弥为五德，余事并同僧。
二、五德进不分二：初，六人已上法；后，五人法。
初中分四：一、简人是非；二、差法正式；三、五德行事；四、对座说之仪式。
五德中。
标分二者，其五人法，跨指略法之后，欲彰差法之异。
初中。
四分律取具二五法者，谓不爱、恚、怖、痴①，知自恣不自恣。
此名自恣五德。
律文，又差知时不以非时，如实不以虚妄，利益不以损减，柔软不以粗犷，慈心不以瞋恚。
此谓举罪五德。
意令：和合无诤；有罪非谬；欲使前人忏悔清净，美德外彰；故能劝喻，离于怀恼；愍物与乐，不欲非法故。
简人中，初科。
上二句双标，谓下，别释。
初五德中。
上四通德，如前篇分房中。
下一别德。
初、约人释②，破夏、不结、前、后等人，并应自恣；三举二灭、抱过不露等，名不自恣。
次、约时释，三日是时，余为非时；增、减、难事，并须晓故。
三、约法者，一广六略③；观缘缓急，并合宜故。
疏云：众杂是非，染净同住，无宜枉滥，坌污僧伦。
知时知法，非人不显，故须之也。
律下，明次五德。
初列五相。
一一相中，是非相对。
言知时者，与上何异？
上是时节，此即时宜④，谓量僧和诤，可举即举。
疏云举过静诤，无不和顺是也。
意下，随释。
初句释初德，次句释第二德，欲下三句释第三德，故下二句释第四德，愍下二句释第五德。
五中，上二是智，能观量故；次二是悲，皆拔苦故；后一是慈，以与乐故。
又第四是口，余四并心。
此谓各人自具二种五德。
问：既具二五，何以不名十德耶？
答：罪、事别故，通、局异故。
若尔，今云五德，从何得名？
答：用分通局，义有兼正；约事⑤就局，从正为名。
①不爱、恚、怖、痴，业疏二一·一八：初自恣五德，取不爱等。
以众杂是非，染净同住，无宜枉滥，坌污僧伦。
知时知法，非人不显，故须之也。
记云：自恣五德中，爱则有党，恚即起憎，怖则多怯，痴则无知。
若此等人，则容枉滥，此释上四德也。
知时者，三日是时，余并非时。
知法者，三位是法，乖则非法。
或可约人，行净应法，有犯不应；或可就事，合教是法，不合非法。
此释第五德也。
又前卷一二·一五分房差人科有释。
②初约人释，通释：已下约人、时、法下，知自恣不自恣，知时非时、广略法等，并皆归初五德中第五也。
③六略，五德对略中有二，谓再说、一说也。
若三说，即名一广。
又僧对略中有三，即三说、再说、一说也。
是加直去，名六略也。
僧对略者，如百人为五十对是也。
④时宜，礼记云当其可之谓时者，是时宜时也，与时期时异。
身口绮戒引成论云：虽是实语，以非时故，即名绮语。
记云：非时者，语不合宜，即名不义。
此以宜释时也。
行宗云：非时者，不宜说。
⑤约事，意云：今从何名五德？
罪、事之中约事，通、局之中约局，兼、正之中从正，而名五德。
即别约自恣名也，傍通举罪。
所以差二人者。
四分文不了。
十诵、僧祇①中，并差二人为法。
五分中②，二人已上，乃至多人。
三千威仪云：要差二人。
为僧自恣竟，自相向出罪。
不得求余人自恣，以余人僧不差故。
次科。
初征。
二、释，为三。
初、点本宗，但令差人，及羯磨③中，唯牒一名，故云不了。
次、示三律，并差二人。
注释多人，谓二对三对，作法差已，随对起复，互相替换，始终二人。
非谓齐作。
后、引三千，正明所以。
僧自恣竟者，即同十诵，下不用之。
此中但取差二之意。
①十诵、僧祇，十诵二三，明差五德二人也。
僧祇二七：应差五法成就者，作自恣人，若一若二，不得过。
②五分中，钞批：五分中二人已上，乃至多人者，谓此非一时差牒众多人为五德，一时入羯磨；但为僧多，故差或十或二十人为五德，更互息作。
差白之时，唯得两人一时牒名入法也。
③及羯磨，律令差具五德者，不云差二人，又白、羯磨中云僧差比丘某甲，但牒一人名故。
今行事者，多有人人别差①，此未通诸部。
又差年少轻健者，多不生善。
十诵、僧祇多差上座有德者，令下座来向②上座自恣也。
三中。
初、斥专执。
谓逐人差也，以见本宗差法，单牒名故。
未通诸部者，即上所引也。
又下，次、斥轻易。
今时皆尔。
况复庸愚，空无一行，妄充僧命，辄号五德，名存实丧，岂不悲乎！
十下，引证。
下座来向者，腊高德重，不可劳动故。
①人人别差，钞批：若六人已上作法，须一时差两五德；今若前后牒名作羯磨者，并是非法，由此未见诸部也。
②下座来向，饰宗记：有人言准十诵上座是五德者，余人来至上座前自恣者，谬也。
律二三：若作自恣人是上座，应从座起，语第二上座今日自恣来；若下座作自恣人，应从座起，语上座今日自恣来。
述曰：文既相似，何由谬说。
二、加法差遣者。
当上座差众中二人，具两种五德者。
不须唤来、立前而作，此是别众①，往往而然。
直在本座而坐。
差法中，初科。
前明简德。
文令上座差选，或堪能羯磨者，随作亦得。
不下，定处。
由世滥行，故须指破。
①此是别众，问：既是所为之人，何成别众？
答：有云此法是一众通被，须用一和之相，不同自余别人之所为云云。
作羯磨者索欲问和。
其欲法云：大德僧听！
比丘某甲，我受彼欲自恣。
彼如法僧事，与欲自恣。
此律自恣开欲①，不同他部，故重示之。
作者知之。
问和。
答云自恣羯磨，亦有通别，如上②。
次科中。
初明索欲。
余诸羯磨，通传欲、净，独此有异，故须别出。
此下，示部别。
僧祇③等律，并不开故。
问和中，且约通答，后显别答。
指如上者，即羯磨篇。
①此律自恣开欲，钞批：立明僧祇文中，不开说欲，诸部并开。
祇意：由是举罪，事须现前，倚托房中，畏僧纠治，恐有此避，故不开欲。
检祇云：不得与欲自恣。
若病，应将来。
若畏死，僧应就彼作法。
若病多，僧应出界自恣。
砺问云：夫说欲时，不得称僧所秉之事，但是僧事，皆须与欲，若称事者，非法也。
今自恣欲辞，何故言与欲自恣者？
答言：不听称事者，义实可尔。
今言与欲、自恣，谓说己心行，恣僧举罪，本非称僧家事，此非类也。
②亦有通别，如上，简正：若云自恣羯磨，即是通答。
若云差受自恣人，或云差五德羯磨，即是别答，至后五德行事秉单白时，又须重和也。
当世行事，云差受自恣人白二羯磨也。
羯磨中缘、本差异难分别，如是之例亦多矣。
③僧祇，二四云：不得与欲受自恣。
应云：大德僧听！
若僧时到，僧忍听。
僧差比丘某甲、某甲作受自恣人。
白如是。
大德僧听！
僧差比丘某甲、某甲作受自恣人。
谁诸长老忍僧差比丘某甲、某甲作受自恣人者默然，谁不忍者说。
僧已忍差比丘某甲、某甲作受自恣人竟。
僧忍默然故，是事如是持。
三、五德行事法。
差已，即从座起，具仪至上座前，露地伸手内①作和白言：大德僧听！
今日众僧自恣。
若僧时到，僧忍听。
和合自恣。
白如是。
不应立作，别众不成。
五德行事，和僧中，初文。
前示威仪。
今时多在僧前，礼已和白。
不应下，遮非。
①伸手内，足数篇：言露地伸手不及者，并在僧一寻之内，令伸手相及。
记云：一寻之内，不过八尺。
若差自恣人时，答云差受自恣人羯磨者，不得通用后法。
至五德单白前和，答言单白和僧自恣羯磨。
若如前答，直尔通和二法。
次科。
初示别答。
若下，指通答。
次明行草法。
四分但云离座①，不言草座。
五分云布草而坐，明文依用。
当于自恣前，预觅干软草。
随得多少，人别一翦，安上座前。
至五德和已，令年少次第行之。
彼至上座前，互跪授已，乃至下座。
大众多者，三五人助行之。
各取已，于座前敷之。
若大德众主，为敷亦得。
行草中。
初科为四。
初、示所出，如前所明。
当下，二、令预办。
人别一剪者，意使各敷，恐相连布故。
当用一握，长二尺许，剪已束之。
须令展布，可容一坐，即为准矣。
至下，三、明次行。
上座跪授，余人不须。
各下，四、明敷布。
于座前者，即所坐席外地上也。
注文。
有云重嘱预觅，或云定是预觅，何必重嘱？
今谓此文注上敷草，谓若至五德唱已始敷，事容仓卒，众复稽迟，故令受已前敷，待唱即坐。
有不依此，特注示之。
办，谓布草备拟坐处也。
①离座，济缘二一·二：离座者，避席而起，出露地也。
布草恐损，谓护身衣。
五德至上座前，互跪告云：一切僧就草座，偏袒右肩，互跪合掌。
唱告中。
就草座者，告令即时离本座处。
偏袒等者，嘱后自恣，具仪致敬。
注令从之，非谓合众即皆互跪。
下云见五德来，方从座起，故知尔前，但坐草上。
人多错解，令众疲极，迷文故也。
问：所以须坐草者？
答：自恣一法，异余众事。
由是露过，求他诲示，必现卑逊。
褥席坐具，不以衬藉，屈身平地，同彼罪囚；恐损身衣，故令布草。
疏云：言离座者，舍骄慢故。
布草坐者，恐有损故。
斯为明证，岂复疑乎？
旧云：佛成道①时，吉祥童子施草，今效佛故。
因又妄述受草偈②，穿凿太甚。
请以疏验，早宜废之。
然今行事，多从妄习，随用少草，系以缯彩，五色间斗，事同儿戏。
又令管句③之僧，或复净人④，分头俵散，平身抛掷。
及至唱告，手擎顶戴，依古谬传，诵吉祥偈。
然后揭起坐具，投之于下。
身不离座，复不敷草，违背正教，恣任妄情。
况自矜夸我能讲说，至于行事，还逐讹风，临此明文，信同梦海。
况冰情固执，见善不迁，毕身长负于无知，来报更增于愚塞。
知非改过，其唯智人乎！
①旧云佛成道，会正：坐草者，乃佛初成道之仪也。
方志云：佛于河沐浴已，将坐念草，帝释化人以姑尸草奉佛。
增晖：受草座时，准无量寿经上卷偈云：吉祥童子施软草，如来受之成正觉，我等比丘效佛故，受草自恣净三业。
②因又妄述受草偈，简正八末：大德云：初行草时，受了，且安在坐具上，至此时便将草安坐具下，合各说偈云。
玄记：于行草时，才受草了，便令说此偈，今时总如此，盖是未达教文本意，行事无所表彰也。
无量寿经云：往诣道场，吉祥感征，表彰功祚，哀受施草，敷佛树下，跏趺而坐。
通释：简正云出无量寿经，疑依此文造欤！
③管句，在唐口决云：知事人也。
④或复净人，钞批：行草时唤取一童子俗人，投草互跪，上座说偈云。
说已，比丘受取行。
四、明对僧自恣法。
增一云如来同僧坐于草座，告诸比丘汝等各就草座，我欲受岁等。
广如新岁经①中。
对说中。
初引圣仪，诫令仿上。
大圣尚尔，下凡不禀，其可得乎？
疏具引②云：佛坐草座，告诸比丘：汝各坐草座。
默久，告诸比丘：我欲受岁，我无过咎于众人乎？
又不犯身口意乎？
如是至三。
舍利弗言：无三业过。
所以然者，不度者度，作眼目、医王，大千界尊，何有过也？
指新岁经者，彼云时三千大千世界，六反震动。
一万比丘得道迹，八千比丘得罗汉，空中八万四千诸天，皆发无上正真道意等。
①新岁经，简正云：别译，五纸。
②疏具引，济缘云：增一阿含经，初叙如来自恣，示同凡法故，垂范后世故，令众省己故，使折我慢故。
舍利下，身子称叹，三业无过，具三不护故。
不度者度，明其慈愍也。
作眼目者，明其示法也。
作医王者，明其济物也。
且就教限，故云大千。
次正对僧自恣法。
其一五德，至上座前，大敷坐具①，互跪。
第二五德，至次座前立。
正自恣法四科，初中。
二五德来，一跪一立者，明非双头一时说也。
今多并跪，深乖法律。
纵前后说，外仪相滥，不能显别，亦非法也。
①大敷坐具，钞批：立谓五德不敷草座，故须敷坐具。
必若敷草，不须坐具。
②僧祇文，钞批：祇二七云：若二人作自恣人者，一人受上座自恣，一人下座前立。
上座说已，下座复说。
如是展转，至自坐之处受自恣，不得待僧自恣竟然后自恣。
简正：但四分文不了，故取一坐一立也。
四分云：若上座见五德来，即从座起，互跪，偏袒右肩，合掌。
一切僧即随上座法。
十诵云：五德是上座者，应加捉足之言①。
次科。
上座法中。
初修敬者，律因六群反抄衣、衣缠颈、裹头、通肩披衣、著革屣、地上坐、床上坐自恣，佛因制具仪。
律列四礼，文略脱屣。
偏袒一法，此土不宜。
僧随上座者，律因上座具仪自恣，余人犹故在座，佛又制之。
此亦据五德来时②，非谓大众齐跪。
十诵捉足者，投身仆地，舒手执足，示敬之极。
彼又云若是下座，不得执足，乖仪式也。
①加捉足之言，有云应言偏袒右肩、合掌、捉足耳。
简正：羯磨疏二一·一九：如十诵中，并差二人，取上座也。
来至执足，口说求听。
若是下座，不得执足，乖仪式也。
②五德来时，律三七时上座离座自恣，一切僧故在座自恣。
佛言：若上座离座互跪，一切僧亦应离座互跪。
时上座自恣竟，互跪乃至一切僧自恣竟。
上座疲极。
佛言听随意自恣竟复座云云。
通释：准文或似顺记主义，或古师义。
应作法言：大德一心念！
众僧今日自恣，我比丘某甲亦自恣。
若见、闻、疑罪①，大德、长老哀愍故语我。
我若见罪，当如法忏悔。
上座复本座。
陈词中。
准疏②分五。
初句，正告五德，求听说也。
次句，牒僧自恣时也。
三、我某甲等者，下应上法，纵陈过咎，恣僧举也。
四、若见等者，我有三根，慈诲赐示。
疏云：解行具故名大德，年腊高远名长老。
又云：前单牒者，但告五德。
后双牒者，勤重之志，在于僧也。
谓嘱僧中别人③。
僧祇④则云长老及僧自恣说，故知通告也。
五、我若下，从闻悔过，成我清美。
三说者，仰嘱之勤，非滥托也。
复本座者，还归席位也。
律因上座跪待疲极，白佛，听之。
①若见闻疑罪，词句中若见闻疑，注羯磨云若有见闻等。
律中无有字。
允师云：注羯磨以义加之，今文任律。
②准疏，济缘：释文句有五，牒文显意，能所自别。
后示以遍数，少略多繁，故止三说。
③僧中别人，济缘二一·二二：大德召五德，长老对告僧。
而不云僧者，意以下至别人，知我三根，亦求举过。
如羯磨云谁诸长老忍，即僧中召别也。
④僧祇，卷二七：长老忆念！
今僧十五日自恣，我比丘某甲，长老及僧自恣说，若见闻疑罪当语我，怜愍故。
我若知若见，当如法除。
其五德至第三上座前立，彼第二五德在次座前立者，同上作法。
次座中。
修敬陈词，一如上座，故但指之。
如是展转至于下座，随其说讫，还复本座。
总结中。
上以二座为法，余并同然，故云如是。
所以展转别对各说者，由是求他举过，必使大众识知名字，观量有无。
若令合说，言相参滥，何由辨别？
所以律中一说、二说、窃语、疾语，皆名非法，意在此也。
律开病者随身所安。
开中。
随身安者，亦须坐草，但不具仪耳。
故律云：时有病比丘，偏袒脱屣，互跪合掌，时久病增，白佛因开。
注中云讫自恣者，谓自陈三说竟也，非谓合众都讫。
上云随讫复座，岂不明耶？
若二五德自恣者。
僧祇①：五德各至本坐处，应自恣；不得待僧竟，然后自恣。
即破十诵②家法。
五德处中。
准僧祇文，须依位者，不失次故。
破十诵者，彼取僧竟，同上三千威仪故。
①僧祇，二七文，如本卷一三叶引，据钞批。
②十诵，彼云：若一切僧自恣竟，为僧作自恣人共作自恣。
若众僧说已，五德至上座前告云僧一心自恣竟，便如常礼退。
唱告中。
今时行事，五德归位已，咒愿回向，然后梵呗说自庆偈，三归礼，散。
若五德及僧，举得六聚之罪，或自言伏首，僧当检校审实者，各依当篇治竟，然后自恣。
若有别人举罪，穷勘是非，核其事情无有虚滥者，依律·遮法治之；若事实是犯，举根不了，并反治谤罪。
举罪中。
依篇治者，约心违顺，通收忏罚。
初科分二。
初明五德、众僧举。
必无私曲，依法加治，不假穷勘。
若下，二、明别人举。
恐怀损减，须究虚实。
初明事、根俱实。
依遮法者，作举忆念。
若下，明事实、根谬。
反治者，降等①治之。
注指前篇，寻之可见。
①降等，降如举夷治残，乃至举吉治吉也。
五德举过，无问虚实。
由是僧差，加复具德，纵举成虚，三根容谬，虽合推绳，情在离恶，故不入治限。
不同别人，僧不差遣，辄尔陈过，恐滥清人；又内无德，多不知时，反生诤本，何成安众？
故虚即结谤。
反治中。
初、简五德不治。
有二义故：一、是众差，二、谓具德。
言推绳者，核实加刑也。
不同下，次、明别人须治。
反前二义，在文显然。
若僧满二十，随所犯罪，并得治之。
若五人已上，举得出罪之事，则且白停进不，如四人法①中说。
僧具缺中。
初举极位僧，办法备故。
若下，明次位僧，被事不足故。
指后法者，令发露也。
①如四人法，准下钞、记，若五人已上，白停已，依常自恣。
若四人已下，应改对首词言：诸大德一心念！
今日众僧自恣，我比丘某甲犯故漏失僧残罪，以众不满，未得治之，余者清净。
三说。
以此词句，成发露及自恣也。
三、尼来请出过法。
若无尼众来，依常自恣，不须同说戒问尼有无。
尼来请说。
初、无尼中。
以说戒时，尼请教诫，身不现前，有无俱问。
自恣不尔，纵有不问。
若尼来者①，当自恣前，语令在眼见耳不闻处立。
众僧自恣若至五三人，量时早晚令尼得还者，上座敕五德且住，待尼自恣。
当命之至僧中，礼足已，令说三事见、闻、疑等，如别法明。
大众良久默然。
白日法中。
初科为三。
初、安尼立处。
众下，止僧自恣。
当下，命尼陈说。
指别法者，下具云：比丘尼僧夏安居竟，比丘僧夏安居竟。
比丘尼僧说三事自恣见、闻、疑，大德慈愍故语我。
我若见罪，当如法忏悔。
①若尼来者，准律二九，尼众作白二羯磨，差一尼，往大僧中，令说自恣，又差二三人为伴，云云。
上座敕尼云：大众上下各并默然，不云见罪者，良由尼等，内无缺犯，外得清净，各精勤行道，谨慎如法自恣。
至寺，当传此教，告尼僧令知。
余同尼法。
此谓白日法①。
次科。
上告下，名敕，古语通用，今唯王者所称。
余下，指后，彼云尼于自恣时，传僧所告，诸尼顶戴讫②，然后自恣等。
①此谓白日法，简正：此谓白日法者，即同日法也。
资览云：僧与尼同日自恣，云白日法也。
次云隔日法，相对于彼也。
又义云：白日法者，尽日作法事也。
对下十四、十五夜分作之也。
白日，若对次隔日，宜云同日。
然约僧法在昼日作，不须隔日。
若僧夜作，尼来不及，故制异日，对下夜分，故云白日。
②诸尼顶戴讫，准尼钞三·一：于明日尼僧自恣时，鸣稚集尼僧已，不来者说欲。
尼僧等各依行立，被差尼在上座头立，宣大僧所告已，诸尼一时合掌顶上，各云顶戴持，然后尼僧安庠自恣。
其或乃至差二五德等，一切同僧中。
今时多在十四日夜，或十五日夜自恣者。
若尼明日来时，鸣钟集僧，不来者索欲。
大众集已，尼来僧中，如常威仪，请求三事。
余同前示。
隔日法中。
以夜中作法，尼来不及，故制重集。
唯此为异，余并同前。
问：此非僧法，何须尽集索欲？
答：以尼依僧住，普使举罪，若一人不和，则不成自恣。
故律云：若僧不满，若不和合，则令问讯礼拜。
不得如广自恣法。
处既有僧，通须举治无滥，故须集之。
僧祇①教诫中，本无羯磨法，亦令随缘说欲讫，然后教诫。
由是僧法，理不偏别，故今僧尼自恣，同是僧法，准用不疑。
问中。
以欲应羯磨，今既不作，而制传欲，故须问释。
答中，初申理。
尼八敬中依僧自恣，众不和集，非依僧故。
故律下，引证，初引开略文。
处下，反彰广法。
僧祇下，准例，初举文。
彼明尼请教诫、还寺传告，亦制尼僧尽集、不来说欲。
由下，合例。
①僧祇，三云：教诫人到已，应问：尼僧和合未？
若言和合，应遣使呼言：比丘尼来听教诫。
若老病服药、作衣钵事，不得来者，应与欲。
五百问云：夏末，尼来受岁。
若二尼已上，得；一尼，不得。
以尼独行出界，犯重罪故。
尼来中。
言犯重者，僧残戒分，望下为言。
身既有过，不堪自恣也。
今时尼法，节制不行，幸而闻之，无复见矣。
四、明略说杂行。
略说中。
标云杂行者，缘、法二种，各有多别故。
言略说者。
若有八难、余缘①，如说戒中明者，当量僧多少、难来远近等。
指缘中。
令量时者，事在五德。
众法选举，非庸昧所堪，可不慎乎？
①八难余缘，依说戒篇，王、贼、水、火、病、非人、恶虫、人难，名八难，次科僧多、时热等为余缘。
彼篇记云：余缘者，若据缘难，二名不局，今须标简。
重者名难，轻者为缘。
若僧多①、时热、处所迮狭、明相欲出等，当令五德于三五上座边三说，已外众僧一说便止。
或一人受两人自恣者，互跪，须在中间，左右取之，并须一说，亦令大众闻知。
律云：不得窃语②自恣。
五德对略中。
初文为二，初标略缘。
时所有者，略举四种。
当下，示略法。
初明先广。
已下，明次略。
文略再说，疏云：五德有二略③：二说、一说也。
受两人者，纵受三人，理亦无损，但不得至四耳。
①若僧多，律三八云是中难者，王难、贼难是中事者，若众僧多、坐处迮，若多人病，若众僧多，若房屋少，若天雨，若布萨夜过多，若斗诤事，若论阿毗昙，若毗尼断事，若说法已久，众僧未起，明相未出，皆略说自恣缘。
彼中无时热，准说戒篇，是祖师之义立耳。
②窃语，下二六页，一九行：窃语，谓低声。
③有二略，律三八：诸比丘作如是言今难事不远，不得广说三语自恣，当再说，彼即应再说。
若不再说，如法治。
作如是言今难事近，不容得再说，可得一说，即应一说。
若不，应如法治。
今或两五德，双头一时各自恣者，此是非法。
律中：一时自恣闹乱，佛令一一次第，从上座自恣。
十诵①：应从上座自恣。
不得逆作次第，及行行置人②如益食法，并超越、总唱等③。
斥非中。
初、示非。
双头者，二五德齐跪。
一时者，两座同说也。
律下，引证。
初引本律，因非特制。
次引十诵，上句示法。
不下，遮非，有四：逆作者，从下至上也；行行者，分头各取也；超越者，间隔坐次也；总唱者，合众同声也。
①十诵，简正八本：十诵应从上座次第等者，此是僧祇二七卷文，钞指十诵，是笔误也。
通释：现本僧祇，全同钞文。
②行行置人，钞批：谓一行头安一五德，或二行、三行头，著一五德是也。
通释：纵僧虽二行、三行等坐，二五德唯依年腊次第应取。
今二五德各领一行众，次第取之，故斥也。
③唱等，彼接云：言：一切大德僧，见闻疑罪自恣说。
四分：若贼等急难，不可闲缓者。
五德至上座前，互跪白言①：今有难事，不得一说，当作羯磨，各各三说。
文云：大德僧听！
若僧时到，僧忍听。
僧今各各共三语自恣。
白如是。
便各各相对，人别三说，文同前法。
难事转近，若欲再说、一说，亦须单白。
僧对略中。
初、标难缘。
五下，五德白告。
便下，众僧对说。
疏云：不对五德有三略，如百人为五十对，一时彼此三说、再说、一说也。
三说，望法是广，对人为略。
下二，人法俱略。
单白中，唯改再②一为异。
①互跪白言，通释云：此告白，祖师义立耳。
律三八，诸比丘如是言难事近，不得一说自恣，我等可容各各共三语自恣，诸比丘即应作白，如是白：大德僧听！
若僧时到等。
②唯改再，应云：僧今各各共再说自恣。
或云：一说自恣。
不应云再语一语，律并云三说再说一说故。
以此自恣，不对五德，进不无由①，故须羯磨，令众同闻。
不类前略，不须白告，以亲对五德，多少量时，得自在故。
明作白中。
初、明须白。
不下，简前不须。
①进不无由，三说是进，再说、一说是不。
若对五德时，五德得自在，故视时缓急进不令说。
余僧不得自在，故须单白方进不也。
四分六种略说。
第六：难事惊急，开直尔去。
直去中。
初句总举。
五种如上，下别示第六。
直尔去者，由难卒至，不容对说，此据五德和白已后①。
未白难来，待静自恣，即五百问通一月也。
旧云②落增减者，非也。
彼为外界诤缘，非八难故。
①和白已后，问：依律文约白已前，即律三八云诸比丘如是言：难事近，不得各各共三语自恣，亦不得白，彼比丘即应以此难事去，既云不得白，何今云和白已后耶？
答：凡自恣单白有二：一、和僧单白，二、难事略单白。
所引文中，不得白者，即是难事略单白，此后因难事作。
记文和白者，即和僧单白，此难未起前作之，故非相违。
②旧云，会正释六种毕，云此约秉法说。
若未秉，则在增减中收。
增晖同之。
二、明难事结小界，圆坐自恣①。
事既希少，故不出之。
难事小界。
如结界中已明。
难名通漫，略为简示：受、说、安、恣，并以王、贼、水、火等八难、余缘为难；增减说、恣，即因他界斗诤，来此为难；三小开者，并以当界不和为难。
缘相各别，不可混滥。
①圆坐自恣，钞批：明众僧相向坐，五德在中，四向受自恣。
通释：准结界篇，不局圆坐，此且从古云圆坐耳。
上来但明六人僧法，具述如上。
次明五人众法。
恐滥行，故简异之。
五人法中，初科。
恐滥行者，往往有人同上双差五德故。
若界内五人者。
索欲不开。
问和，答已。
便白二，差一五德竟，又重差第二人。
不得牒二人一时同法，以所为人不入僧数故。
取自恣时，一五德同僧坐，一五德展转取自恣。
若至坐处，二人共说。
余同前法。
次文为二。
初、明差法。
初问和。
便下，秉法。
前后各差，互为能、所故。
不下，遮滥。
取下，正对自恣。
二、四人已下。
至对首法，当尽界集，不得受欲。
四人相对，一人别说云：诸大德一心念！
今日众僧自恣，我比丘某甲清净。
余人亦如上述之。
若二人对首，唯云大德一心念，余辞同前。
四人法中，初文。
标缘作法，可解。
四人、二人，大同小异。
若犯波逸提已下罪者，莫问自言、举来，并如前忏已自恣。
次科，可忏中。
自言，即自求也。
举来，约他举也。
若犯四人①已上偷兰僧法，但入偷兰说中乃至僧残说中，以交无治罚之义。
不可忏中，初科。
偷兰三品，上品界内大众忏，能所六人，方可行故。
入说中者，意显此人已入罪聚故。
交即训俱。
僧数不满，不应前事，故云俱无也。
①四人，四人已上者，若能所合则六人也。
如记所述，谓六人中，一人能忏，一人受忏，此二人者，为僧所量，故僧体外。
今唯明能量僧体，故云四人已上，局约上兰也。
此准今记。
问：四人已上言，可通中品兰忏耶？
答：不然，今言四人者，除能忏、受忏二人，唯取能量僧。
若论中兰，所为二人外，唯得能量三人得忏，故四人已上之言，不收中品，况文云僧法故。
准此据实，可除小众对首中品兰忏，但界内四人作故。
若依简正，四人已上，但除能忏，含受忏，彼云：若犯四人已上偷兰遮者，谓一人犯罪，余但三人，即忏不得。
此准十诵，四人为小众，即中品兰已上无治罚义。
依之，上中二品为今所除。
彼又云：若准四分灭诤中小众通二三人，即中品兰小众忏亦得，今云四人已上者，即上品兰也。
依之，能所四人故忏中品，唯除上品。
通释：简正二义，初义可取，次义不可，违今师义故。
可见忏篇中，今师义小众必局四故。
若准用十诵，白停①后，当待众满，如法治之，不应碍自恣。
四分·说戒中②：自犯罪，若告僧，恐妨说戒，令心念发露已，后得闻戒。
既俱是净行、众法，摄治功齐，准用无妨。
理须牒其所犯，以众不满，未得治之。
余者清净。
发露中。
初准十诵。
当悔未悔，故且白停，即同发露。
犯者既露，余戒皎然，义须自恣，故云不碍也。
四分下，准例，以无文故。
初、举事，即座上发露，开闻说戒。
既下，例同。
说、恣众法，义无异故。
文中有三：一、净行同者，俱护体故；二、众法同者，皆是摄僧本故；三、摄治同者，有犯并须悔露故。
理下，改词句。
应具云诸大德一心念！
今日众僧自恣，我比丘某甲，犯故漏失僧残罪，即接文中以众等语。
详此即是自恣，以身带犯，不可言净，须牒入法。
前云五人已上举得出罪，指如四人者，准应白停已，依常自恣，不必改词，以僧自恣法中，不陈净故。
①十诵白停，二三：有一住处自恣，时比丘若他人举，若不举，若令忆念，若不令忆念，自言我有僧伽婆尸沙罪，是比丘应与别处，不成与，是中应比丘僧中唱：大德僧听！
是中住处，有比丘若他人举，若不举，若令忆念，若不令忆念，自言有僧伽婆尸沙罪，是比丘应与别住，不成与。
若僧时到，僧忍听。
僧是比丘后当与别住。
白如是。
如是作竟，应自恣，不应与自恣作碍。
通释：彼律可与摩那埵，亦作单白停之，乃至下篇不能忏悔，亦修白停之，而后自恣也。
问：与常途行覆藏、行六夜中间白停何异？
答：彼犯者对首云我今舍波利婆沙，三说。
今白停者，众中一比丘唱之，即众法单白也，不可混矣。
②四分·说戒中，说戒篇一一·三七：若座上忆得，莫问疑识，对众发露。
恐大众闹乱者，但心念口言自陈云我某甲犯某罪，为逼说戒，待竟当忏，便得闻戒。
此中口陈若不实者，结罪随犯三波逸提。
不同说戒默妄，随罪结吉也。
妄陈中。
犯三提者，以三说故，一一人边皆结三罪。
旧云望三比丘，各得一提者，非也。
以前对一二，不必定故。
不下，简异。
彼不形言，犯缘缺故。
若一人法者。
律云：当往说戒处，扫洒敷坐，具盛水器、舍罗等，待客比丘。
若无来者，应至塔庙前，具修威仪，心生口言：今日众僧自恣，我比丘某甲清净。
一人法中。
初文前明备具者，由本众法，无人乃开，故办所须，拟同大众也。
若下，作法可解。
若犯轻突吉罗，心念忏已自恣。
若犯故作吉罗已上，无治罚义及以发露，则不应自恣之法。
余依前。
次科。
约人被事，可不两相。
悔犯、露过并须对人，不可行故。
然亦可准座上发露，牒犯自恣，故云依前。
又说戒篇①准五百问，向四方僧忏已说戒，亦可例用。
①说戒篇，钞一一·四六：五百问云：一比丘住处有界，至布萨日，先向四方僧忏悔，三说已。
记云：向僧忏悔，即作念陈露也，或可轻罪责心即灭。
三说者，谓作法布萨也。
同页三行记云：约疏中引僧祇，若无客者，作念若得清净比丘，罪如法除。
念已，当心念口言，三说布萨。
三、大明杂相。
杂相中。
前明缘法，径显行事。
其教义差别、是非之相，并列于后，故云大明。
问：对僧自恣，云见罪忏悔；对首、心念，皆云清净者何？
答：僧中通有治举之义，加法容得具足；别人虽有治举，摄治未能得尽，故但言清净，举心应僧。
初问。
答中僧治足者，上得通下故。
一往对论，若约尽办，必须二十。
非谓大众得作对、念，但望人多是可行故。
别人未尽者，下不摄上故。
七聚为言，须分三位。
一、唯僧治，有三：夷，残，重兰。
二、唯别治，有六：中、下二兰，单提，提舍，重、轻二吉。
三、通僧别者，忏舍堕也。
自恣摄僧，必取行净，内彰不隐，口述无瑕，故云举心应僧也。
然对、念二法，言相虽殊，俱须体净，方堪陈说。
问：自恣竟，得说戒不？
答：依明了论，先说戒，后自恣。
四分云：自恣即是说戒。
第二问中。
以所出不同，恐成偏计故。
答中，俱出正法，随人采用。
四分云：诸比丘自恣竟说戒，坐久疲极，白佛，因开。
文引佛语。
问：自恣得在未受具戒人前作不？
答：律中，令至不见不闻处，作羯磨自恣；若不肯避去，僧自至不见闻处作之。
三问中。
律因①六群尼来遮比丘莫为六群作羯磨，及遮自恣，乃至遣式叉、沙弥尼、白衣来遮，佛并制不得在此等人前自恣。
又因②匿王遣兵护僧，诸比丘欲自恣，佛令语使避去等。
文如答引。
初明遣避，若下，即自避。
今世无知，多容士女，拥隘相喧，深乖法制，宜须先遣。
①律因，彼云尔时六群比丘尼作如是念：往寺内遮余比丘，莫为六群比丘作羯磨，若遮自恣。
诸比丘白佛。
佛言：比丘尼不应作如是意：往寺内遮余比丘，莫为六群比丘作羯磨、遮自恣。
不应在比丘尼前，若作羯磨，若遮自恣。
时诸比丘尼遣式叉等云云。
②又因，尔时波斯匿王遣兵卫护众僧，诸比丘语众兵人言：小出外，我曹欲作羯磨自恣。
彼人言：王遣我等护僧，今不敢去。
诸比丘白佛。
佛言：应更语便避余处去。
若去者，善。
若不去，自应去，至不见不闻处作羯磨自恣，不应在未受大戒前作羯磨自恣。
律中，若别人及僧自恣已，更有客来，若少，告清净；等、多，更为说。
若二人作法已，更有三人来，僧法自恣；二人来者，还同对首。
如前所明。
客来中。
初总示僧、别。
准律，自恣未竟①，客来，若少，若等，若多，并随上下座，依次自恣。
若自恣竟，举众未起，若已起，客来少者，应与清净；不与，如法治。
若等，若多，应更自恣；不者，如法治。
若下，别示别人。
僧法即五人，对首同四人，故并指如前。
①准律自恣未竟，通释云：律明客来大有二段。
初、明大众，彼中明客来少，约前、中、后而说，若明客来等及多，但说前后而不说中。
说客少文云：佛言：若自恣日，有住处旧比丘集欲自恣，自恣时客比丘来少，客比丘上座随上座次自恣，下座随下座次自恣。
若说自恣竟，举众未起，若多未起，若都已起，应白与清净。
次说客等文云：客比丘来等，旧比丘应更自恣。
若不自恣，如法治。
自恣竟，若多未起，若都已起，客比丘来等，旧比丘应更自恣。
说客多文，大同此相说戒法中，多、少同此二说。
五人中文云：旧比丘五人，若过五人，知有客比丘未来，彼作羯磨自恣。
时客比丘来少，客比丘上座随上座次自恣，下座随下座次自恣。
若自恣竟，举众未起，若多未起，若都已起，客比丘来少，应说清净自恣。
若不说，如法治。
旧比丘若五人若过五人，知有客比丘未来，彼作羯磨自恣，时客比丘来等，旧比丘应更作自恣。
若不，如法治。
通释云：二段中上段虽不分明，准后段客来等、多，虽未竟，并令改更作。
然今记及说戒中记俱未竟例同客少，似与律违。
可见律三八。
问：十五日自恣已，得出界不？
答：不得。
破夏、离衣，由夜分未尽故。
第五问。
答中。
破夏可解。
言离衣者，以未入迦提故。
受日至七月十五日满者，亦须反界，以夜不得法。
文云及七日还。
受日中。
此谓七月九日受者，下引文证。
疏云：如律所制及七日还，今限明相，乃在界外，绝此分齐，故说破夏。
又云：七月十日受七日，至第七日是夏满，不来无犯。
问：此界安居，余处自恣得不？
答：僧祇①：不得，结罪。
六问。
答中。
四分受日往余处自恣，及客来多少，有难出界，并非当处。
而僧祇结罪者，乃制无缘辄往耳。
①僧祇，彼二七云：若此处安居，余处自恣者，越毗尼罪。
问：前安居人自恣竟，分夏得物，后安居人得不？
答：律令受物①，余日应足令满。
若分房舍、卧具，亦听为未来故受。
第七问中。
谓时僧得②、时现前③此二种施，并赏夏劳故。
非时二施，非所论矣。
若二衣中，时现前施局前安居人④者，中后非分，如后明之。
答中。
初引文明许。
虽是中后，夏功齐故。
破夏不结，定不预分。
若下，引房为例。
律中，分房已⑤，犹故多者，开客住处。
乃知中后安居，得受房舍。
夏竟分物，可以例证。
①律令受物，律三七：前安居人自恣竟，分夏所得物，后安居者畏慎不敢受分佛言：听比丘受，余日应足令满。
前安居者自恣竟分卧具，后安居者畏慎不敢受佛言：听为未来故受。
②时僧得，二衣篇三一·三六：时僧得施者，谓施主布施，该通一化，安居之人，是僧皆得，故曰僧得。
作法之时，须僧羯磨。
③时现前，又云：时现前者，施主将衣物至安居处，数安居人多少，各分衣物是也。
不须羯磨，直尔分之，四种定故。
一、时定，同是七月十六日，若夏未满，受衣得罪；二、处定，同此界内前安居人；三、人定，非外界者；四、法定，皆直数人，相参堕筹分。
会正：得物者，此约有时现前，及时僧得施物也。
同今记也。
若依钞批者，局僧得施，彼云此云得者，谓是时中僧得物也；若时现前物，一向不合。
以时现前物，具四义故。
一者时定等云云，即上四义也。
简正记释同之。
④局前安居人，二衣篇三一·三五：佛饶益比丘，五利赏劳之时，故名时施。
唯局前安居人。
⑤律中分房已，通释：记引分房律文而为例证，若依钞文不尔，此律说安居竟事中文也。
彼云：前安居者自恣竟分卧具，后安居者畏慎不敢受佛言：听为未来故受。
问：一说、二说自恣，无难缘成不？
答：不成。
律中：六群比丘一说、二说、窃语、疾疾语，不往自恣处，往而不坐，或不说，佛并判不应。
八问中。
有缘开略，无难如何，恐致滥行，故须问决。
答中，律明六群恐余比丘为作羯磨，遮自恣故，乃起诸过。
文列七种，五是非法，二是别众。
因一说、二说，佛即制断，自今已去，三说自恣。
窃语，谓低声，佛言：应了了自恣，足使他闻。
疾疾，即急语，佛言：应徐徐自恣。
四分云：年少比丘不知自恣法者，和尚、阇梨教诏；犹故忘不忆，使受自恣者教；若复忘，应共句句说。
年少如此委示，老者云何？
答云：亦同年少之法。
故律中，阿难摄众无法①，迦叶诃言年少。
阿难言：我今头白，何故名年少？
答云：汝不善察，事同年少。
老年愚法，岂不例之？
明教诏中。
初、教年少有二：初、二师预教；犹下，五德临事教。
句句，谓随教者语，逐句说之。
二、教年老，初蹑前问。
答中，初答同，故下，引例。
①阿难摄众无法，简正，阿难有六十弟子，皆是少年，欲舍戒还俗。
迦叶语阿难言汝众欲失。
汝年少比丘等。
问：界中前后安居，自恣云何？
答云：从安居多者自恣等。
九问。
答中，律因前后安居人杂住，不知随何自恣，白佛。
初令随上座；上座中又有前后，次令随旧住；复有前后，令随多者。
如文所引。
问：安居竟①，须离本处不？
答：律云②：安居竟不去，犯罪。
毗尼母云：比丘安居已，应移余处。
若有缘不得去，不犯。
若缘无者，出界一宿，还来不犯。
五分③：安居已不去，一宿者堕。
若不作限请，若非受请处，得住。
增一④云：告诸比丘：恒一处止，有五非法：意乐屋舍、器物；又著财产，恐人夺之；或多集财物；贪著亲亲；恒共白衣往来。
反此⑤，得五功德。
第十问。
答中，初、引制教定犯。
四分文通⑥。
下引母论，既云出界，即是僧住，无缘结犯，应得轻吉⑦。
文言缘者，或是三宝，或约难事，随有阻碍不可去者。
五分受请，正据俗舍，有恼请主，故结重提。
非请处者，即是僧舍，反上得住，准前应吉。
次、约化教显过。
五中，一、二可见；或下，三句为三种。
二、三相滥，以义分之：上是悭吝，下即贪求；或可上约田宅园林，下是钱宝谷帛。
此五无非悭贪多事，非出家业。
远离此者，成德可知矣。
①问安居竟，此出界制，本尼律·单提中制也。
彼戒名受请安居竟不去戒，即尼提僧吉也。
简正八：母论等者，彼云：檀越请安居。
安居竟，比丘尼为饮食故不去。
檀越生厌倦，以此白佛。
佛言：安居竟过一宿，尼提僧吉。
又五分尼单提中，受请，安居竟不去，尼亦提；若不局夏中，漫心而请，无犯。
又寺中、岩穴等处，一切无犯。
钞批：此并据在俗处安居也，有缘不去无罪。
必在寺中，不须如是。
通释：依此等文，本制是尼，僧亦得吉。
但制请家，理开寺内。
而今记准前应吉云云，寺内亦犯。
若依本文，应开。
②律云，二六，尼单提中。
③五分，一三·一。
尼单提中堕者，彼作波逸提。
式叉摩那、沙弥尼突吉罗。
得住，彼作安居，不去不犯。
④增一，二五，说不一处住五德。
⑤反此，彼云：不一处住人有五功德：不贪屋舍，不贪器物，不多集财物，不著亲族，不与白衣往来。
⑥四分文通，通释：依律，大同母论，尼单提法第九十六安居竟不去戒云：时舍卫居士共立制度，供养安居。
忏摩比丘尼安居竟不去，诸居士皆讥嫌。
佛制戒言：若比丘尼夏安居讫不去者，波逸提。
比丘突吉罗。
应出行乃至一宿。
不犯者：若彼居士更请住，若家家传食，若亲里男女请食，若遇病无伴瞻视者，或水难、恶兽、贼强力系缚、命梵等难。
准之，但局请家俗舍。
记云僧住轻吉者，非文所制，因例约耳。
⑦应得轻吉，今案参阅前问安居竟钞记二七页，一六行。
迦絺那衣法。
明了论翻为坚实也，能感多衣，衣无败坏。
又名难活①，以贫人取活为难，舍少财入此衣，功德胜如以须弥大衣聚施也。
或云坚固②。
或名荫覆。
古翻为赏善罚恶衣，赏前安居人，后安居不得也。
亦名功德衣，以僧众同受此衣，便招五利功德也。
迦絺那衣。
律中，佛在舍卫。
拘萨罗国诸比丘夏安居竟，往见世尊，道路值雨，衣湿，僧伽梨重，疲极。
又寒雪国粪扫衣比丘，来见世尊，亦值天雨，疲极。
因听受功德衣，开五种利。
注中翻名。
了论四名。
第二从施主，余三就功能。
上二名，下自释。
无败坏者，补旧易新③也。
坚固者，能使五戒无缺也。
荫覆者，令众得五利也。
次古翻二名，可解。
五利如下说，开并为益，故同名利。
①难活，简正：论疏云：贫人资生短阙，取活为难，故能抽舍少财入此衣，功德甚胜。
②或云坚固，依简正，前坚实约衣不坏，今坚固名戒不破。
因受此衣，不犯五种之戒故。
③补旧易新，谓遇五月开故，自在往返，能感多衣，却衣蔽坏，以新补易。
④有云畜长，会正：感多衣者，以受此衣故，畜诸长衣，过限不用舍，故曰无败坏。
钞批、简正，并同此释。
就中分五：一、受衣时节；二、衣体是非；三、简人差别；四、受衣方法；五、舍衣进不，并杂出诸相。
分章中。
并杂出者，即下五利、时非时等。
初、明受衣时者。
四分云：安居竟，应受功德衣。
则前安居人，七月十六日受，至十二月十五日舍，故文云齐冬四月舍。
如是乃至八月十五日，日日亦得受衣。
故文云①即日来，不经宿者，谓即得衣日即受，不得经宿等。
初科。
本宗中，初、定时分齐。
前引文，示开受之始；后引文，证制舍之终；中间则下，准知五月明矣。
应受者，即佛听也。
前安居，简除中后也。
冬四月者，连夏一月，共为五也。
如下，明余日得受。
故下，引证。
谓下，转释。
但云即日，故知不局。
所以不许经宿者，二意详之：一、恐久延，过时失受；二、是开奢，必须制约。
①故文云，彼云：不以邪命得，不以相得，不激发得，不经宿得，不舍堕，作净，即日来，应法。
故十诵云：若月一日得衣，即日受。
若二日、三日，乃至八月十五日，亦尔。
十诵。
证上受通一月，是明文也。
四分、十诵，受有三十日，舍唯一日。
下引母论亦然。
五分①：受有三十日，舍亦三十日。
彼但得四月利，不同四分五月利也。
五分中。
受同诸部，舍法独异。
彼约得衣日去，数满四月。
事同安居，前减后增，并通一月。
问：何以异耶？
答：准详诸部，皆开四月，但是宗计，各见不同。
五分则取受衣为始。
四分以迦提常开，不在其数。
若据八月十五受者，不妨四分还成四月，五分却得五月，思之可解。
①五分，二一：受衣有三十日，舍亦有三十日。
若前安居，七月十六日受，至十一月十五日舍。
若七月十七日乃至八月十五日受，至十一月十六日乃至十二月十四日舍。
若后安居，八月十六日受，至十二月十五日舍。
简正云：五分，后安居人亦得五利。
四分不得。
毗尼母云：七月十六日应受。
若事缘不及，乃至八月十五日，过是不得。
舍中①，亦齐五月满已，羯磨舍。
七月十六日受者，得百五十日利；八月十五日受者，得百二十日利。
中间转降，可以比知。
母论。
初明受舍，后七月下，计日数。
事缘不及，谓衣未办，或似缘碍，亦开隔日。
上诸文中，且据作法舍。
余舍则不定。
①舍中，母论八：自恣后满五月，舍迦絺那衣，是名五月相应法。
十诵问受功德衣已，官作闰月者，随安居日数取满也，则不得摄闰。
十诵。
不得摄闰，是奢法故。
①十诵，钞批：随安居日数取满也，则不得摄闰者，立谓，受功德衣已，即作闰月者，但从安居满日已后数取五月日，不得摄闰也。
二、明衣体。
四分云：若得新衣，若檀越施衣，若粪扫衣，新物揲作净。
若已浣，浣已纳作净。
即日来，不经宿，不以邪命得，不以谄曲得，不以相得，不以激发得，不舍堕，作净者①，应法。
四周有缘。
五条作十隔，若过是条数。
应自浣染，舒张碾治，裁作十隔缝治。
又云：不得大色染衣，听用袈裟色。
衣体中四。
初示体。
若得新者，即时、非时施，本非作德衣也。
檀越施者，正为作德衣施，通七众也。
粪衣下，准律合有若是新衣，若是故衣二句，并释上粪衣耳。
新物揲净，即上新衣以故揲也。
浣纳净者，明上故衣，不劳更揲②也。
不以下，次、明求乞离过。
次列六种：上五简非，如二衣释；下一显如，谓道众所施，说净长物④也。
上云即日来及应法，此二明受法。
言应法者，即下简人秉法，皆须合教。
四周下，四、明作衣法，又三，初示堤条。
若过是者，谓七条大衣也，应云七条二十一隔。
大衣亦类增之。
应自下，明裁制。
且示下衣，余可例准。
又下，明色相。
律因六群以大色染衣，锦衣、白色衣作之，佛因制断。
律云：云何僧不成受功德衣？
谓不浣、不碾、不治、不安缘、不裁隔、不编边、不安纽、不作叶、不安钩、邪命得、谄曲得、相得、激发得，离宿衣、舍堕、不作净、不即日来、不应法受衣、不四周安缘、不在僧前受，若有难，若界外住，如是并不成。
反之则成。
①作净者，律云作净，即日来，应法，文即无者字。
准记分为三种：作净，约衣体已说净者；即日来及应法，约受法也。
即日来，非经宿；应法，作法及受人等合教。
②不劳更揲，若依律云：新衣物帖作净，若已浣，浣已纳作净。
揲、纳二净也。
然今记意，作净者，约说净解欤。
谓揲故已说净，或浣已纳取说净也。
③即日来一种，准律，律四三：不以邪命得，不以相得，不激发得，不经宿得，不舍堕，作净，即日来，应法。
④说净长物，释作净一种也，是约说净而解。
简正：净者，简上诸类已外，如法名净，乃应此衣体也。
诸记不同。
⑤僧祇，三八，初云：净施衣舍已，得作迦絺那衣。
⑥前不舍堕，通释：前明衣体如法中，不列不离衣宿；今反明非法中，则列离衣宿，故点前文以显兼收。
然今离衣宿文，律作经宿得衣，又前中有不经宿得，前后齐等，准记释前文，以即日来不经宿为一相欤。
问：即日来、不经宿，何别？
答：准今记改，明经宿即离宿也。
十诵：若不割截，减量①作，不揲四角；若故烂坏，覆死人衣②，到冢取来者；及曾已受作迦絺那衣：并不成。
若揲叶衣，得成。
十诵中。
初简作。
若故下，简体。
到冢取者，释上覆死衣。
注中和会前文③，应知四分常用粪衣，亦无所择。
若揲下，示如法。
①减量，多论四：有三品量，下品长四肘、广二肘半。
减量者，小于此也。
②覆死人衣，彼云：问：毗尼中去来衣不得受作迦絺那衣，云何名去来衣？
答：衣覆死人到冢间，还取来，是名去来衣。
③和会前文，会正：疑云：四分粪扫衣是开，此何不得，故特简之？
意云：粪衣有十种，死人衣其一也，今所用粪衣，非彼死人衣；若除功德衣，常用粪衣，亦无所择。
摩得勒伽①云：死比丘受用三衣，及故衣②，不成。
若急施衣、时衣，成受。
伽论。
急施及时衣，本非德衣施③，经宿亦成受。
①摩德勒伽，卷七云：不净衣不得受作迦絺那衣。
云何不净衣？
谓死比丘衣。
②故衣，同云：如世尊所说，故衣受作迦絺那衣，不成受。
云何故？
比丘受用三衣。
③本非德衣施，简正：急施衣者，若本受时，拟作功德衣者，即不得受持。
本无心故，后见无，即将作功德衣，成受也。
僧祇：未曾受用三衣，得作。
僧祇。
未用，即上新衣。
五分：若浣、染、打、缝不如法，若小，若大，若锦绮衣，若未自恣竟受，若贪利养，故舍五事，皆不成受。
反上，成受。
五分。
明非有七，并以若字标之。
上四简衣，即制造、体、色、量皆非法也。
第五简时，六、七并简受人。
故舍五事者，准彼上有若欲二字。
五事，即畜长等五戒。
上明贪利，下即慢戒。
①有以五事，会正：贪利者，为贪五月利故，舍五事即五利。
四分五事因缘受功德衣，即畜长、离衣等。
问：两记所立如何？
答：资持意云：谓若欲故舍五戒从开，开但为此欲受德衣，故遮不成。
而古记意欲舍五利故受功德衣云者，全乖律意。
何者？
由受衣而得五利，今欲舍五利者，岂可受衣？
故为资持家之所破斥也。
钞批：立明，欲贪五利故受，不为檀越长福心者，不成受。
善见①：若七众衣，得受。
若三衣中②随受一二③衣，得。
四分：必须编边、安纽、作安钩，成受。
①善见，彼云：何人得与众僧迦絺那衣？
答云：七众衣得受作。
若僧伽梨、郁多罗僧、安陀会，随一一衣得受作迦絺那衣。
②若三衣中，善见一八，初云：若僧伽梨、郁多罗僧、安陀会得受作迦絺那衣。
③随受一二，简正：意通三衣，并得受作功德衣，不必如十诵要须僧伽梨，下二衣不得。
三、简人差别者。
先明受人，后明持人。
四分云：不在僧前受；若有难；若无僧伽梨①；若僧如法受衣，而彼在界外住：并不成。
三、明简人。
初简受中，四分四种。
有难者，谓王、贼等难，众不得受，即简受人也。
戒疏②云：律云有难、无大衣，今既贼难，故不合受，无难应成。
无僧伽梨者，非本开意，如前缘中。
若尔，无下二衣，成受不？
答：文中④不简，思之可知。
界外住者，身虽现前，相不足数故。
①若无僧伽梨，问：从衣僧伽梨人可受耶？
答：觉恩寺义不许，谓律缘僧伽梨湿雨重，故令受德衣，下二衣无重义故，何重衣人开之哉！
又允师义云：缘起虽然，今既当于伽梨受持，何不预衣利？
设不得，离衣余四利岂不开乎？
此二义复出简正，彼云：问：既阙正大衣，今将下二衣当大衣数，得成受衣否？
玄记云：律无明决，然衣通正从，理合得受。
复有解云：从衣当正衣，受戒尚开，今亦例此已。
今云不得。
律开下二衣替数，且免一期阙衣坏威仪之失，已是一重开，更不可开之。
问：五月间可离何衣耶？
答：资持释得法离衣中云，上二衣中随离一衣，下衣不许。
又钞批云：但是开离大衣，以缘起中为大衣故，下二衣无开离文也。
通释：今记约律本缘，遮无僧伽梨之人，简正约不可重开不许，不同。
不开从衣者，一也。
②戒疏，彼问云：戒本何为无德衣开？
答中有三释，一、约上士不受宽利释，二、约异界比丘不成受释，今所引即第三义也。
疏又与前离衣戒简异云：前无贼难，德衣开；此则有难，不成受。
问：此外难何为受人难？
答：受人不祥遇此难，还属受人。
③古云，会正：古云者，增晖云，十三难人身无戒故。
钞批、简正同之。
④答文中，钞批：下二衣阙不阙，非妨。
善见：前安居人得受。
若后安居、破安居、异界僧等，不得受。
若此处僧少，不满五人，得预请界外僧足数，成受。
其异界僧，不得受利。
若住处有四比丘、一沙弥，安居欲竟，为沙弥受大戒，得足数，成受。
新受戒者亦得五利①。
一比丘、四沙弥，亦尔。
若住处虽有五人，不解受衣，得请异界知法僧来作羯磨受衣，异界人自不得受。
善见。
初、通简是非。
文中必该中安居、不安居者。
若下，别示界外。
初不满及后满五不解，并简异界不得。
中明僧及沙弥。
僧为受已，成足得利，并显当界成受。
①新受戒者亦得五利，资览：结前安居沙弥，过后安居竟，更受具戒，出界时不行受日不？
答：菩萨仰云：可行受日。
今文新受戒比丘由沙弥时坐功得受五利，足为准据。
十诵云：诸异界僧欲受衣不可得者，各解本界，同结。
受已，然后共解别结。
舍者成舍，不舍者依利。
犯僧残人、别住人①、学悔沙弥、摈人等，不成受。
十诵。
初、明曲开异界。
同结者，彼云：安居竟，四边僧坊若八、若九、若十、若过，共结一界，受迦絺那衣。
一切比丘皆得名受。
后别结者，谓作法受已，即解即结，非五月满也。
彼问：如上僧坊共结。
受已，舍是大界，是诸比丘名受衣耶？
答：皆名受。
舍者等者，如有一处，众不乐利，不待时满②，或作法舍，或遇缘失，不妨余处故也。
彼问：众多僧坊共结。
受已，舍是界已，舍迦絺那衣，一切比丘皆名舍耶？
答：舍者舍，不舍者不舍。
今引答词，仍变其语耳。
二、简犯过。
摈人，即灭摈。
彼文止列四人，今加等字，更收应摈及三举人，以弃众外，不合同法故。
①别住人，通释：理非忏残行别住人，别出犯僧残故。
今按同上界外住耳。
集僧篇四·三：别住者，今谓界外比丘，滥将入数。
非谓眼见在界外；以界分不知，冥然在外，作法不成故。
②不待时满，会正：成舍者，谓少欲人不欲受五利，至舍界时即成舍。
若不欲舍利者，至舍界时，其利自存，故曰依利。
简正同此，与今记聊不同也。
二、明持衣人。
十诵云：守衣人，具不爱等五德。
谓知得受不得受，了了分明。
持人中。
十诵五德，上四可解。
谓下，释第五。
得不得者，须约时、衣、人①三种释之。
①约时、衣、人，应云：初、约时，迦提一月受衣时；余名非时。
次、约衣，如上体、色、量应法，名得受；不应，名不得受。
三、约人，同界前夏等，名得受；外界及不安居等，是不得受。
知此等通塞，为第五德也。
善见云：若多人送功德衣，应受一衣；余同轻物，应分。
重物属四方僧。
若施主①言持三衣作，尽与持衣人，随施主意。
若羯磨迦絺那衣，与衣坏者；若衣坏者多，与衣坏中老者；若老者多，与老中夏多者。
不得与悭贪人。
善见中。
初、明用衣多少。
重物者，如送钱宝等。
若羯磨下，此明于五德中复选缺乏，以衣属彼，有所济故。
此科所明，正简持衣五德。
又论云：三衣随施主语，悉与受衣人，众僧不得受迦絺那衣。
①若施主，彼云：若人持三衣与众僧作迦絺那衣，作是言若持迦絺那衣者，三衣悉属，随施主语，悉与受衣人，余众僧不得受迦絺那衣。
明了论疏云：于初结安居时，欲受迦絺那衣，悉须白僧：我欲受衣。
僧观此人，不多缘事不，不好失衣不。
此人从来不贪聚财物，有慈悲心，好行惠施者，僧即许可。
若不尔者，不须许之。
了疏。
夏初先白者，令僧观察，日久可知。
所观有五：不多事者，专守衣故；不好失者，众所凭故；不贪财者，非为此衣故；有慈悲者，怜愍众故；好惠施者，令他得利故。
问：持衣人自得利否？
答：但持不受，故不得利。
问：三衣自具，受时如何？
答：善见①云：持衣比丘，舍己所受僧伽梨，著迦絺那衣，往白上座云：我以法持僧伽梨迦絺②。
①善见，所受下，彼云：持僧伽梨。
迦絺那衣，我今持。
如是三说。
三说已，即持置体上，偏袒右肩，往至上座前，合掌向僧说：大德！
我以已下同。
②迦絺，彼接云：那衣，愿僧随喜。
上座从座起，偏袒右肩，合掌向僧作如是说：长老以法持僧伽迦絺那衣，我随喜。
乃至下座亦如是。
③准此先衣，问：持衣人何时受持德衣？
答：古来不分明，兴正云：作法已后，于屏处可受持。
四、受衣方法，初、作衣法，后、明受法。
四分：若得未成衣，应众僧中羯磨差比丘令作。
若得已成者，应如法受。
四受衣法，作中，初科。
律令差人，亦不出法。
僧祇文云：大德僧听！
僧得此衣财。
若僧时到，僧拜某甲比丘及余人，作僧迦絺那衣。
白如是。
大德僧听！
诸大德忍某甲比丘者默然。
若不忍者，便说。
僧已忍某甲比丘竟。
僧忍默然等如常。
①依本宗纲缘改之，大德僧听！
僧得此衣财。
若僧时到，僧忍听。
僧今差比丘某甲及余人作迦絺那衣。
白如是。
大德僧听！
僧得此衣财，僧今差比丘某甲及余人作迦絺那衣。
谁诸长老忍僧差比丘某甲及余人作迦絺那衣者默然，谁不忍者说。
僧已忍差比丘某甲及余人作迦絺那衣竟。
僧忍默然故，是事如是持。
善见云：若衣未成，应唤一切比丘共成。
不得说道德，作留难，唯除病者。
不得缝作，应却刺之。
所以①殷勤者，此衣诸佛所赞。
昔莲华如来，一万六千比丘围绕共作故。
次科。
初明开制。
不得说道德者，遮其词，免作留难。
若不共作，令彼经宿，不成受故。
所以下，示意。
诸佛赞者，能使得利，安乐修道故。
论云：昔有佛名莲华，有弟子名须阇多，作迦絺那衣未成，故与诸比丘共作。
①所以，彼云：法师云，何以于迦絺那衣如是殷勤？
为诸佛所赞故。
已下如说。
诸部作衣，大有明法。
今时有者，多是已成。
故略不出。
后科指广，仍申略意。
此虽不出，前衣体中，文亦详矣。
更引僧祇示之。
彼云：若外人施衣财，不得默受，应作是说：我今受迦絺那衣财。
受已到僧中，白二告僧云：大德僧听！
僧得此时衣财。
若僧时到，僧取此迦絺那衣。
白如是。
次差能作衣者，若一人，若二三人，白二差之。
差已，一人作主，受衣财时，应作是言：受此迦絺那衣财，僧当受。
浣时，应云：浣是迦絺那衣，僧当受。
如是裁时、缝时、染时、点净时，随所作如上三说。
不说而作亦成，但得越毗尼罪。
二、明正受。
应取横叠，二尺一缀。
如是五缀①，置箱中，在上座前。
僧祇：应襞叠衣置箱中，众花散上。
正受中。
初科。
横叠者，从长量②也。
叠，即是褶。
两头两缀，中间三缀，五缀则为四叠。
①如是五缀，钞批：如是五缀等者，此明恐有解散故。
横作四摄，两头作两缀，中央作三缀也。
②从长量，通释：衣相从被著相故。
长短之中，指长为横，呼短云竖，今但云横叠，不云叠数。
私述襞叠之相者，先须从长量四叠此反常途叠法也然后更从短量假容四叠。
记中四叠指此云耳。
后将系五缀，谓从短四叠中间有三节，及合两头为五缀，文云二尺一缀，四叠各有二尺，则八尺也，记注长量八尺是也。
二、明和僧受衣。
应鸣钟集僧。
即简破夏、不安居人、犯僧残等，如上列人，并令别坐一处，以不同受衣故。
余合受者，共坐一处。
虽二处别坐，应同众法①。
即须索欲问和，答云：受迦絺那衣羯磨。
上座白言：大德僧听！
今日众僧受功德衣。
若僧时到，僧忍听。
僧今和合受功德衣。
白如是。
秉法中。
初、简众。
总前诸部，共十一人：一、与欲人，二、有难，三、无大衣，四、异界，五、中后安居，六、破，七、不结，八、犯残，九、别住，十、学悔，十一、摈人。
令别坐者，以合受人必相连接，行事便故，不依次第也。
虽下，遮情。
恐谓两分，容乖别故。
问答中，且据通答，通下三法。
若行别答，随法牒之。
白中。
问：此与自恣法差白前后者？
答：有人言：德衣听教，通作不作，先和告众，许作方差；自恣严制，无虑不行，直尔先差，后方和众。
或可德衣三法②，并上座作；自恣白和，须五德秉，故不等也。
又可制法不同，不须比难。
①应同众法，会正：若在露地，须伸手相及，覆处不得隔障，即以云二处，恐成别众故云尔。
②三法，差持衣人，持衣，与正受法。
如是白已，与一比丘，应问言：谁能持功德衣者？
答：某甲能持。
应作羯磨云：大德僧听！
若僧时到，僧忍听。
僧差比丘某甲为僧持功德衣。
白如是。
大德僧听！
僧差比丘某甲为僧持功德衣。
谁诸长老忍僧差比丘某甲为僧持功德衣者默然，谁不忍者说。
僧已忍差比丘某甲为僧持功德衣竟。
僧忍默然故，是事如是持。
差人中。
注示仪式。
与一比丘者，与谓相对。
问答文似别对余人；准律，即是五德。
彼从座起①，礼僧足，在上座前互跪合掌。
当羯磨，持衣与之。
大德僧听！
此住处僧得可分衣，现前僧应分。
若僧时到，僧忍听。
僧持此衣与比丘某甲，此比丘当持此衣为僧受作功德衣，于此住处持。
白如是。
大德僧听！
此住处僧得可分衣，现前僧应分。
僧今持此衣与比丘某甲，此比丘当持此衣为僧受作功德衣，于此住处持。
谁诸长老忍僧持此衣与比丘某甲，此比丘当持此衣为僧受作功德衣，于此住处持者默然，谁不忍者说。
僧已忍持此衣与比丘某甲受作功德衣竟。
僧忍默然故，是事如是持。
与衣中。
注文，先示五德具仪。
当下，上座作法羯磨。
缘中可分衣，即目轻物，此牒缘也。
僧下，牒本。
上二句，示僧众付衣。
此比丘下，明五德受衣。
①彼从座起，通释：礼足等仪，此又祖师义立耳。
律如上差已，直云僧即应羯磨，衣与持功德衣比丘，作如是言大德僧听！
此住处等如今文。
彼即应起执衣箱，至上座前，互跪顶戴已，授与上座。
上座亦顶戴。
如是三反已，置箱上座前。
左手拨除花已，右手执衣头，置左手中，二尺许。
又取一叠，如是四叠，并置左手中，来上座前。
上座见来，即互跪舒手。
其人即右手取叠头，授与上座。
又却行一叠，付第二上座。
如是却行尽第四上座。
次受衣中，次科。
上座跪者，准下三座皆然。
却行，即退身也。
所以自恣①对二三人，今对四人者，思之可解②。
①所以自恣，通释：自恣为举罪，故至四则有别人举僧失。
德衣为受利，故至四无苦也。
问：持衣人于何时方可受持德衣？
答：不分明。
菩萨仰云：作法已前舍本衣已，作法已后，于屏处可持德衣。
②思之可解，四人自恣所对三人，三人自恣所对二人；若至四者，应行众法，所以所对唯局三人者，众有治罪力故，今无治罪义，所以对人四也。
允师云：自恣相对唱词句，故相似羯磨，今不必尔云云。
又一义云，自恣为举，恐有举僧之过，受衣不尔云云。
通释：依律不云必局四人。
又左右手取四叠等相，律并无文，但是行事家之所立耳。
又五分二二：僧所与衣物比丘复应遍行，言此衣僧已受作迦絺那衣。
诸比丘一一应言：此衣僧已受为迦絺那衣，是为善受，此中所有功德，尽属于我。
不说余行相。
彼付衣已，还至第二上座下间，手执衣口云：此衣，众僧当受作功德衣。
此衣，众僧今受作功德衣。
此衣，众僧已受作功德衣。
彼诸比丘应作是言：其受者已善受，此中所有功德名称属我。
如是各各说已，答言：尔！
陈词中三。
初、五德作法。
未受令受曰当，正受是今，结今名已。
二、僧受词中。
其受者，通指众僧。
善受者，无非法过。
此中者，指所受衣。
衣名功德，名必有实，功既属我，必获五利。
各各说者，非合诵也。
三、五德对答。
四人说已，总以一答。
四分唯有僧法。
僧祇①开对首、心念受者，应是部别，故所不引。
①僧祇，二八·三：若大众一万二万和合难，众多人得别作迦絺那衣，一切如大众。
若一人独作者，取时应言：此迦絺那衣财，今受。
即应起至第四上座前，右手执衣，置左手中。
如是四褶取已，至第五上座前，还如第一上座法。
如是乃至下座已，还来上座前，右手执衣向僧互跪白云：今众僧和合受功德衣竟。
五、明舍衣杂相。
舍法中。
律因①六群不出功德衣，以久得五事故舍，故佛因制舍。
若不出，过功德衣分齐，突吉罗。
①律因，六群比丘不出功德衣，作如是意以久得五事放舍，诸比丘白佛等。
放今作故，传写误。
四分中：听齐冬四月竟，应出。
有二种舍：一、持功德衣比丘出界宿，二、众僧和合出。
又广明要心失舍法。
本部中，初科。
上二可解。
又下，律云，有八种因缘舍功德衣：一、去①作不还意，出去便失。
由本受时并有要心，后违故失也，二、竟②，三、不竟③，四、失④，五、望断⑤，六、闻⑥，七、出界⑦，八、共出。
前五违本要心故失，后三还因羯磨出之。
问：后三与前僧和合出，有何异耶？
答：前是时满，后三不定，故不同也。
①一、去，律云：若比丘受功德衣竟，出界外作不还意出去，去便失功德衣。
简正：去，本受衣时，要心云我若住此，即受利；若去，即舍功德衣，今遂以本心，去时舍也。
②二、竟，又云：受衣时作念我作下二衣竟，当舍功德衣，今作下二衣既了也，遂本心故舍。
宾云：下二衣且据缘说，合举作展衫。
③三、不竟，钞批，此人留下二衣财置界内，出界时，要心言待还当作，若息不作衣，亦不复还等。
通释：彼必期云：若不作不还，则舍德衣；还衣所，则舍德衣。
既至界外已，心即思量我亦不能作衣，妨废道业，即绝心不作，既不还来本处，故曰不竟舍也。
由元有此要，故不竟亦成舍。
记注亦不还衣等云云，律衣字下有所字也。
④四、失，钞批：受时要心本为作衣故受功德衣。
今此山寺多有贼盗，我若失二衣财，无所为作，则不受利，后界被人盗，此物去，与本心相应即舍，故名失舍。
⑤五、望断，简正：彼受衣时，要心云：至前家求衣，若不得，至后家求。
通释云：若求不得即舍，今前家不得，复无后家可续，故失。
⑥六、闻，砺疏：元受衣已，要心出界外若闻僧舍时，我亦舍衣，后闻僧舍，遂本要心，故曰闻舍。
宾云：纵使虚传，闻亦失，此闻通虚实。
⑦七、出界，钞批：谓其人受已出界，界内比丘众主等，为受五利散乱不修道业，即集僧和合舍，其人在界外，冥然自失。
若不知舍，受利无罪。
问：六七何异？
答：第六约闻，理通事虚；第七事实，不闻亦失。
第七必在界外，第六通内外失。
今明和合出者。
律云①：僧集和合，未受大戒者出，不来者说欲。
僧今和合，何所作为？
答云：出功德衣羯磨。
大德僧听！
今日众僧出功德衣。
若僧时到，僧忍听。
僧今和合出功德衣。
白如是。
别显中。
初明问和者，律中，唯此羯磨及戒本序前具列之，余皆例用。
故须详示，令知所出。
文中六缘，且据问者。
终须具十，如上篇中。
①律云，四三。
僧集者，第三集僧方法，此兼集僧约界，及法起托处。
和合者，第五应法和合。
未受戒者，第六简众是非。
不来者，第七说欲清净。
僧今等者，第九问事端绪。
答云等者，第十答所成法，此兼第一、第八。
僧祇有多种舍法，至腊月十五日不舍者，至十六日自然而舍。
余部八种、十种。
各随违本心，皆成舍也。
他部。
僧祇有十种①：一、衣竟舍，二、受时舍，三、时竟舍，四、闻舍，五、送舍，六、坏舍，七、失舍，八、出去舍，九、过时舍如钞所引。
彼云，得越毗尼，十、究竟舍至腊月十五日，僧中一人唱云：大德僧！
今日僧舍迦絺那衣。
三说。
指余部者，五分八事失：一、时竟，二、失衣，三、闻失，四、远去，五、望断，六、衣出界，七、人出界，八、白二舍。
了论有八：一、竟，二、成就，三、出离，四、失，五、闻，六、过位，七、望断，八、共拔除。
十种，如上僧祇。
各随下，通示诸文之意。
违本心者且据多分，其间不无作法、过时。
①僧祇有十种，二、受时舍，钞批：作是念受此衣时，当舍迦絺那衣，受时即舍，故曰也。
六、坏舍，通释：坏之言难消，古来料简云坏谓损坏，即损坏德衣之受法之义也。
七、失舍，记注是衣中间败坏等者，长衣、持衣等也，即舍者，舍功德衣也。
八、出去舍者，与本宗第一同也。
次、明五利通塞者。
五利中。
标云通塞者，通谓五月得利，塞即时外不开。
此中止论有衣五月①。
其一月常开，如安居篇，不可相滥。
①此中止论有衣五月，是暗斥增晖也。
彼云：五利通塞者，约戒而明，五戒开是通，余不开是塞。
或约时辨，有衣五月是通，无衣一月是塞。
约人得五利是通，持衣人不得五利是塞也。
律中受此衣故，畜长财、离衣宿①、背请、别众食、食前食后至他家等，各如随相所明。
其畜长衣，始从七月十六日后受得，至十二月十五日一时说净。
余有时非时相摄，亦如随相说。
通塞中。
初、通列五相。
总开八罪，畜长摄三，离衣含二。
释相具明，并指如后。
所以开者，夏竟营衣，出入多务，若不开通，无成济故也。
准十诵②，得九利：一、十夜，二、六夜，三、一夜，四、五缘③留僧伽梨，五、五缘留雨衣，六、数数食，七、别众，八、九，二时不白入聚落。
其下，别简畜长。
初、明分齐。
一年之中，五月为时，七月名非时。
余下，指相摄。
时前十日开受急施，即非时摄时也。
自恣竟，不为安居施者，时摄非时也。
①离衣宿，钞批：但是开离大衣，以缘起中为大衣故。
下二衣无开离文也。
②十诵，九利，古德疑第四、五二利。
何者？
五缘留衣，常时亦开，故今谓常时留衣必待五缘，今开不待缘，是即五缘留伽梨者，提其所开也。
问：即开二离宿，何重立此利？
答：常时离衣，既待五缘，恐谓五月开离，亦须待缘，此其所以重立也。
③五缘，摩得伽七云：受迦絺那衣处有十利，广说如毗尼。
不著僧伽梨入聚落有五功德，雨衣亦如是。
思益①经云：菩萨有四法，无所恐畏，威仪不转：一、失利；二、恶名；三、毁辱；四、苦恼。
得利心不高，失利心不下。
八法中，其心平等。
为决定说罪福业不失。
诫等心中。
恐于利养，得失动怀，故引经示，令心平等。
初列四法，即是八风：四违四顺。
文先举违，故云有四；后方合辨，则云八法。
无恐是心，以安住故。
不转即身口，以守常故。
得下，示得失平等。
初别释第一，是今正意；余三因引，故所不明。
八法②者，一、利，二、衰③，三、毁，四、誉，五、称，六、讥，七、苦，八、乐。
四违对上四顺，相反可知。
上即修己，为下，示他。
得失荣辱，皆本业缘；违顺风来，故无欣戚也。
印本以前段作注字。
又无经文，传之讹脱。
①思益，全四卷，罗什译，今文出第一，得利心已下同卷，五言偈颂。
八法已下，彼云：其心坚不动，譬如须弥山。
利衰及毁誉，称讥及苦乐，于此世八法，其心常平等。
②八法，玄赞三云：得财位名利，面赞为誉，背赞名称，适悦名乐，于此四事，菩萨不以为喜。
翻此四种，衰、毁、讥、苦，亦不生忧。
③一、利，二、衰，佛地论云：得可意事名利，失可意事名衰，不现前诽谤名毁，不现前赞美名誉，现前赞美名称，现前诽谤名讥，逼恼心身名苦，适悦身心名乐。
四分律行事钞资持记卷第十三四分律行事钞资持记卷第十四宋余杭沙门元照撰记四分律删繁补阙行事钞卷中中卷题号，并同前释。
文列四篇，总明自行，无非离恶，护本所受。
约行次第①，德成有用，合为上卷；今望住持，功有胜劣，故居次焉。
①约行次第，意曰：行有众、自、共三，上卷众行，中卷自行，下卷共行也。
若约行次，自德成竟，方应僧用，理以自行应安上卷；然望住持功有强弱，众法住持益胜，自行功劣。
故善见佛语阿难我灭度后，有五种法令法久住乃至下至五人持律在世等是也。
京兆崇义寺沙门释道宣撰述①①撰述，上卷记云：通而为言，撰亦是述。
今既两标，故须别释：撰，谓操觚染翰，诠次成章；述，谓谦己推他，相循旧辙。
篇聚名报篇第十三随戒释相篇第十四持犯方轨篇第十五忏六聚法篇第十六列篇中。
上下诸篇，皆宗羯磨；此卷四篇，并依戒本。
前三精持，后一犯悔。
又上三中，前二随文，第三总义。
又上二中，初解通名，二释别相。
有斯诸异，所以分之。
篇聚名报篇第十三释篇聚篇。
篇聚者，摄犯之大科，据断之纲格，辨业轻重，定报浅深。
篇即章品之名①，谓罪分局段。
聚是攒集之号，谓犯有条流。
篇出僧祇，聚出本律，名殊义一，故此双标。
疏引古解②，具三均者名篇：一、名均五篇当局，同一名故。
均，即等也；二、体均；三、究竟均。
不具号聚：如兰、吉之类，但有名均，体则不均，究竟不均。
今师不尔，篇聚名通，不必偏对，唯约五、七以分均杂。
故疏云纵使聚从五位，义具三均；篇名在七，本因杂摄是也。
问：若约戒本，自有八篇④；今分五、七，如何相对？
答：今言篇、聚，不局戒本，但是立名，统收众罪。
若以五数以对戒本，三十九十合之为一，不定灭诤总归吉罗。
然本立名，不逐文相，但使律仪所制，境遍尘沙，因果重轻，统归五、七。
但五收根本，七杂本因，以为异耳。
问：吉罗一聚，三均义阙，那入五中？
答：诚如来难。
故下文中，均、杂往分，但据前四。
今准戒疏⑤，且约戒本百戒为言。
题中，篇聚言通，贯下名报⑥；名、报语别，即后二门。
名谓教所制刑，报谓因所感果。
寻名则识教，观果则知因。
此章之来，于是见矣。
①章品之名：戒疏三·四八：今立篇义，莫非章品之嘉名，分段之别号也。
②疏引古解，疏引昔解三：初、约偏颇解，二、约三均解，三、约文义解。
今记所引，第二师义。
③三忏：破僧、盗僧食、盗四钱等上品，一切僧中悔；破羯磨、盗三钱等中品，界外四人悔；恶心骂等下品，对首悔。
初篇近方便是重兰，大众忏；第二篇近方便、初篇次方便并中兰，界外四人悔；二篇次方便是轻兰，对首忏。
两悔：故作，对首一说悔；误，责心悔。
从生：谓从他而生，简非自性也。
④有八篇：一、波罗夷，二、僧残，三、二不定，四、尼萨耆，五、波逸提，六、提舍尼，七、众学，八、灭诤。
⑤戒疏，彼云：问：吉罗罪中，既通方便，如何在篇？
答：简究竟者，以入篇中；余方便者，入聚所摄。
⑥贯下名报：谓篇聚不离名报，即篇聚之名，篇聚之报故。
又名及报语别。
名，篇聚刑名，即下释六聚一章是也。
报，篇聚所犯来报，下果报一章是也。
出俗五众，所以为世良田者，实由戒体故也。
是以智论云：受持禁戒为性，剃发染衣为相。
叙意，初科。
上二句征。
实下，释所以。
戒体者，是善法之聚、圣道之基，超越人天，堪为物供。
生福益世，实由此焉。
是下，引证。
受谓受体，持谓随行。
性即体也。
今若冰洁其心、玉润其德者，乃能生善种，号曰福田。
不然纵拒，自贻伊戚。
便招六聚之辜，报入二八之狱。
故五篇明犯，违犯持行自成；七聚彰持，顺持诸犯冥失。
次科。
初明顺益，上二句自利行。
上句喻止持，下句喻作持；或可上是意业，下即身口。
冰体清洁，玉性温润，离染成德，宜以为喻。
乃下，利他行。
上句明功，下句显名。
善种福田，法喻双举。
若论受体，亦名善种；今对生他，故喻田也。
不下，明违损。
初句示能犯之心。
反上二持，故曰不然。
纵谓恣任欲情，拒即违逆圣教。
次句示所犯之过。
不出两犯。
贻，赠也。
伊，是也。
戚谓忧戚，语通因果①。
罪由心造，非人所加，是自赠耳。
便下，释上伊戚。
上句成因，下句感果。
辜，罪也。
狱者，梵云捺落迦，此云受苦器。
那落迦，此云受苦者，即依正二报。
智论明十六狱②：八热者：一、炭坑，二、沸尿，三、烧林，四、剑林，五、刀道，六、铁刺林，七、咸河，八、铜橛。
又此八热，每狱四门，每门有四游增③狱：一、煻煨④，二、尸粪⑤，三、锋刃⑥，四、烈河⑦。
八寒⑧者：一、頞浮陀，二、尼罗浮陀，三、诃罗罗，四、阿婆婆，五、睺睺，六、沤波罗，七、波头摩，八、摩诃波头摩。
并居赡部洲下大地狱傍。
经论明狱，名相多别，且据一文，言二八耳。
故下，彰教意。
以篇聚重轻，指归持犯，明犯令违，彰持使顺。
文中五七，各对持犯，为文绮互，义无偏局。
①语通因果：因，即如戒本曰如人自照镜，好丑生欣戚，说戒亦如是，全毁生忧喜是也；果，即下引十六地狱报是也。
②智论明十六狱，通释曰据大论卷十六，先如常云云。
③游增，顺正理三一：此十六中，受苦增剧，过本地狱，故说为增。
或于此中受种种苦，苦具多类，故说为增。
或地狱中适受苦已，重遭此苦，故说为增。
有说：有情出地狱已，数复遭苦，故说为增。
已下具名受苦相。
④一、煻煨，世间品颂疏四有释，又往生要集依瑜伽等。
煻煨者，颂疏曰：煻煨增，谓此增内煻煨没膝，有情游彼，才下足时，皮肉与血俱燋烂。
⑤二、尸粪，又曰二、尿粪增，谓此增内，尿、粪、泥满于其中，多有娘矩虴虫，觜利如针，皆为此虫钻皮破骨，咂食其髓。
⑥三、锋刃，又曰锋刃增，谓此增内复有三种：一、刀刃路，二、剑叶林，三、铁刺林。
⑦四、烈河，又云四、烈河增，谓此增内，满热咸水，有情游中，或浮或没，骨肉靡烂。
⑧八寒，四教仪集解云一、頞部陀等云云。
又集解标指中之一，又名义集、往生要集、颂疏等。
沤波罗等三，准大论，依报形色似青莲等耳。
若依俱舍等，约正报显色为名；若准三法度论及正理论则约正报形色，谓青莲叶细，开赤大拆，白喻骨拆。
而新学之徒，率多愚鲁。
未识条例，宁辨宪章？
随戒昏同雾游，罪报类之观海。
致使顺流长逝，贪蜜滴而忘归；为成重业，岂超悟而知返！
故毗尼母论①云：僧尼毁禁而受利养，不现在受者，为向地狱故也。
三、明损中。
初二句明性钝。
率，皆也。
次二句明不学。
条例即篇聚品类，宪章谓犯不犯相。
随下，明昧教。
随戒即戒相，雾游观海，并喻不明。
致下彰过。
上二句明随尘嗜欲，故云忘归；下二句任业牵生，故不知返。
逝，往也。
大集云：昔有一人，避二醉象，缘藤入井。
有黑白二鼠啮藤将断，旁有四蛇欲螫，下有三龙吐火张爪拒之。
其人仰望二象，已临井上，忧恼无托。
忽有蜂过，遗蜜滴入口，是人唼蜜，全忘危惧。
今喻比丘不畏众苦，贪著五欲，无心厌背也。
故下，引证。
彼明破戒受施，必感现报，腹则破裂②，袈裟离身。
或无此相，为有生报，故云也。
①毗尼母，出卷二，文少异也。
彼云：比丘受人施不如法，为施所堕。
堕有二种：一者，食他人施，不如法修道，放心纵逸，无善可记；二者，与施、转施，施不如法。
因此二处，当堕三途。
若无三途受报，此身即腹坏食出，所著衣服即应离身。
②腹则破裂，对施篇三五·二七亦引此文。
记云：今时作恶受施，不见此相者，由有生报故也。
或可现缠恶疾，有同腹破；遭刑反俗，即衣离身。
然则业随心结，报逐心成。
必先张因果，广明相号，使持戒佛子观果知因焉。
四、立篇中。
初叙业报之本。
业即是因，谓所成两犯；报即是果，谓堕狱劫数。
因果皆心，语通大小，必约教限，简判浅深。
必下，伸撰述之意。
初二句示文。
望后释相，故云先张因果。
即后科犯报中，先简起业即是明因，后引文明果。
相号，即六聚名义。
对下二门，文叙不次，从语顺便，固无他意。
使下，显意。
佛子之言，通目末代奉法之士。
约大褒美，深符宗意①。
观果者，睹长劫之苦报；知因者，推少顷之业非。
由教而知，既知必惧。
且夫心缘境发，果自因成。
造受更资，沉流长劫，因缘遇会②，形影无差。
至于火烁汤煎，痛非可忍；霜寒冰冻，声不可闻。
万苦冲心，如镕铁聚，翻思往业，虽悔何追！
矧乃戴角披毛，飞空潜水；气命系于屠猎，血肉委于庖厨。
或复炬口针咽，饥虚切体；臭脓秽屎，食啖聊生。
下叙泥犁，且论总报，三途杂类，随业何穷？
信乎祸福无门，升沉由己。
况佛经广示，祖训重彰。
积恶时深，略无信奉。
呜呼！
含灵蠢蠢，生死悠悠。
方便多门，其谁一悟？
岂得袈裟之下，不惜人身；那于良福田中，自生荆棘？
且中人可以语上，智者言必三思。
见恶直似探汤，遇善常如不及，方名佛子，少应沙门。
观果知因，得其人矣。
辞虽繁费，意复何穷！
①深符宗意，济缘一六·二五梵网大戒乃称佛子，小乘戒本但名比丘，而律序云如是诸佛子等。
通释：律序云：如是诸佛子，修行禁戒本。
又曰：降伏于彼敌，没死不顾命，佛子亦如是，善学于禁戒。
又业疏一六·二四，济缘出大乘五义：无根谤戒沓婆厌无学果，求坚固法；戒本回向文云施一切众生，皆共成佛道等也。
②因缘遇会，华严经：假使百千劫，所作业不亡，因缘遇会时，自业还受苦。
就中，先明戒护，是违失之宗；后明篇聚名报之相。
开章中。
科云先明戒护者，欲明篇聚严猛、犯报深酷，实由所受功深，致使有违罚重。
特须先示，方显后文。
宗即是本。
初中。
所以犯戒果报罪业极大者，由戒护是生善中最，建立功强，故使违损便招重报。
明戒护中，初科。
先征起。
由下，释通。
定慧依因，万行宗主，故云生善最也。
匡摄僧宗，维持佛法，故云建立强也。
略举两端，以彰体用。
标宗所谓顺则三宝住持，办比丘事；违则覆灭正法，翻种苦业，即同此意也。
明了论述戒护多种，且略引之。
谓在心者，名之为护；在身口者，名之为戒。
有护不必有戒，有戒其必是护等。
经中明佛赞得戒护人，有多章句，略述八种。
引论，标中。
初示所出。
言戒护者，举行目体，兼收法相。
谓下，释名相。
初、分对惑业。
彼论，治三界心惑，名对治护，故云在心也；防身口邪业，则名戒护，故云在身口也。
有护下，示单复。
以惑为业本，若但护心惑，不至身口，故云不必有戒；又业假惑成，若禁防邪业，必兼防心，故云其必是护。
然护治惑，非谓理观即是戒行，彼论谓之惑毗尼是也。
经中者，未详何文，或恐了疏所引。
一者，如王生子，为民所敬；得戒护人，生圣种中，后必得圣，如绍王位。
二者，如月光明，渐渐圆满；戒护亦尔，诸功德等，随时增长，乃至得解脱知见。
三者，如人得如意宝珠，随愿皆果；得戒护人，欲生善道，乃至菩提，必定能得。
四者，如王一子，爱惜绍位；得戒护人，因戒护故，必得成圣，理须爱惜，不得毁损。
五者，如人一目，爱之甚重；此人亦尔，由戒护故，得离生死，得至涅槃。
六者，如世贫人，爱少资粮；此爱戒故，便得慧命。
七者，如国王三事具足，便爱此国，一、足财，二、欲尘，三、正法。
得戒护人亦尔，住戒护中，无量功德，心安无忧恼，生长正法。
八者，如病人得好良药；戒护亦尔，不应弃舍，由此离一切恶故。
列释中。
八段一一并有法喻。
前三喻戒体，后五并言爱惜，即喻戒行。
四与初滥，前以王子直喻受体，后以父爱子乃喻随行。
目喻正见，粮比助道，国谓具德，药即除障，寻文可知。
三中，如意珠者，智论①云：龙脑中出，众生得之，除贫去毒。
善道即人天，菩提即佛果。
中略三乘，故云乃至。
七中三事。
足财谓国富。
欲尘谓色、声等境。
国足尘则王者适意，故下以心安合之。
正法，即礼乐号令不失其所。
合法中，无量下三句，配上三事。
①智论，彼云：有人云，此宝珠从龙脑中出，人得此宝，毒不能害。
如是因缘，功业深重。
不可轻犯，犯致大罪。
结劝中。
功业重者，总上八喻归前二义：余并生善中最；第一、第四及七中末喻，即建立功强也。
二者，列名释位，中分二别：初明篇聚，后明果报。
初中，五篇七聚约义差分，正结罪科止树六法。
今依六聚，且释其名：一、波罗夷，二、僧伽婆尸沙，三、偷兰遮，四、波逸提，五、波罗提提舍尼，六、突吉罗。
此上六名并无正译，但用义翻，略知途路。
次明篇聚。
正明中。
初科，前叙名数差互。
五篇取均，七聚据杂，仍分身口①，故云约义。
吉罗罪众，从具②两分，罪无异体，故但有六。
问：前引古解，定五为篇，以七为聚。
今家前后诸文并云五篇七聚，还同古执，其意云何？
答：但攻彼局，即彰篇聚名通。
既曰两通，随用有何不可？
今下，约结罪列名。
佛出中梵，立此刑名，此土本无，将何对译③？
故下诸名，或望圣道，或约行业，或对众法，或就来报，或从忏法。
大略如此。
余如后释。
①分身口，谓分突吉罗聚为二：身为恶作，反抄衣、衣缠颈、覆头、跳行、蹲坐、叉腰等是也；口名恶说，静默、戏笑、含食语、不恭敬人说法、人坐己立说法等是也。
②从具，济缘：具即身口。
③将何对译，凡译有二法：一者，对翻；二者，义翻。
彼此俱有，多从对翻，如阏伽翻水，势罗翻山，苏伐罗翻金，阿路巴翻银等也；彼有此无，多从义翻，如今六聚等是也。
初，言波罗夷者。
僧祇①，义当极恶，三意释之：一者，退没，由犯此戒，道果无分故；二者，不共住，非但失道而已，更不入二种僧数；三者，堕落，舍此身已，堕在阿鼻地狱故。
初夷聚中。
僧祇初句总翻，三下别释。
具兼三义，彰恶之极。
初退没义，如下问答。
二种僧者，同下四分。
堕阿鼻者，目连问经但示劫数，不显狱名。
杂心中，堕焰热地狱一昼夜。
此文明判，及十轮经，并云阿鼻，即无间狱。
如涅槃云间无暂乐间无空处，故言无间。
智者观此，宁无怖惧乎？
①僧祇，退没，堕落出第二。
不共住者，其名出第一，而无释文。
舍身等，彼无堕狱之文，今师义加之。
此身下，古本有已字。
十诵云：堕不如意处。
萨婆多解云：由与魔斗，以犯此戒，便堕负处。
十诵中。
初引律文。
彼翻波罗夷为堕，即受戒已，为说四堕是也。
僧祇堕义，转释极恶，与此不同。
文中多意字①，尝用多论、古钞对勘，并无。
言不如者，谓不如魔，即堕负义。
下引论释，明知写误。
魔有四种，常相谋害，当用戒兵防御战敌。
然今行者，戒力既亏，魔军得胜，故以为喻。
①多意字，十诵第一曰：波罗夷者，名堕不如，是罪极恶深重，作是罪者，即堕不如。
多论二云：波罗夷者，名堕不如意处。
如二人共斗，一胜一负；比丘受戒，欲出生死，与四魔共斗，若犯此戒，则堕负处。
通释：现行多论，即有意字。
四分云：波罗夷者，譬如断人头，不可复起；若犯此法，不复成比丘故。
此从行法非用为名。
又云波罗夷者，无余也，此从众法绝分为名。
故偈云①：诸作恶行者，犹如彼死尸，众所不容受，以此当持戒。
又名不共住者，不得于说戒、羯磨二种僧中共住故。
本律三义。
初断头者，即受法说相中四喻之一。
次云如断多罗树心，三、如针鼻缺，四、如破石为二分。
能喻虽四，同喻体坏。
永障圣道，故云行法非用也。
次无余者，即遮法②云若遮无根无余作等。
行坏无功，不参众务，故云绝分也。
故下，引证。
即律偈序，上卷已引。
三不共住，名见戒本。
问：与上无余何异？
答：上约己说，如彼死尸；下对僧论，如海飘出。
对前祇律，初义颇同。
此后二名，同彼第二。
①故偈云，律序曰譬如有死尸，大海不容受，为疾风所漂，弃之于岸上；诸作恶行者等，如今所引。
②遮法，上文云：遮无根作不作不成遮，遮有根作不作成遮。
本律之四六。
无余等云作不作亦如是。
③残为，彼云：遮无根有余作不作亦如是。
问：上言若犯此法，名为断头。
准此而言，必无重犯，戒亦非有？
问答中。
问词为二，初蹑前。
准下，正问有二：一问重犯，二问有无。
答：戒之有无，此入诤论。
杂心中解，有戒非无。
初答中。
上二句示不定，下二句从有而立。
入诤论者，涅槃·诤论品云：善男子，我于经中作如是说：若有比丘犯四重已，不名比丘，不复能生善芽种子，譬如焦种不生果实等。
我诸弟子闻是说已，不解我意，唱言：如来说诸比丘犯重禁已，失比丘戒。
善男子，我于经中为纯陀说四种比丘①：一者，毕竟到道；二者，示道；三者，受道；四者，污道。
犯四重者，即是污道。
我诸弟子闻是说已，不能解我意，唱言：如来说诸比丘犯四重已，不失禁戒。
问：经中但云不解我意，佛意云何？
答：尚非菩萨二乘境界，况凡鄙乎？
然虽叵测，亦须略示。
当知佛说，有则必有②，无则定无。
何以然耶？
如来如实见诸众生善恶业性，随宜而说，如实不虚。
古记妄出佛意云：受体仍在名比丘，但无力用，故如焦种。
此则还成有执，何名佛意？
杂心解者，彼云：有说犯初众罪，名舍律仪，此则不然。
若舍律仪者，犯根本罪已还俗，应得更出家，已舍律仪故。
又云：于别解脱律仪，是比丘；于无漏律仪，非比丘。
又云：但是犯戒，非舍戒。
问：此还计有，应成诤论？
答：在彼为诤，于今非诤。
何以故？
知时合宜，深解佛意，非执计故。
是以僧网③明畜猫犬，及随相④中畜八不净，并断失戒。
人不见此，故多迟虑。
①四种比丘，依瑜伽曰：一、胜道沙门，二、说道沙门，三、坏道沙门，四、活道沙门。
今文第一可知。
第二示道者，谓能调伏三毒，为诸众生宣示正道。
第三受道者，能伏三毒，受行正道也。
具释如三藏法数第六。
②佛说，有则必有，若依慈恩，依瑜伽，以上缠失戒，中、下不失分之，如表无表下。
若太贤义，依经部、上座部、正量部等，三缠俱失云云。
四分、十诵、十轮、杂心等，是三缠不失，祖师所据也。
③僧网，彼云：或畜猫狗，专拟杀鼠并是恶律仪。
举众同畜，一众无戒也。
④随相，钱宝戒云：此一戒，人患者多，但内无高节唯纵无始贪痴。
故律言非我弟子，准此失戒矣。
若论重犯，律自明断，随犯多少，一一波罗夷。
此篇最初，四戒各别，随重犯淫，众多重犯，余盗、杀、妄，重犯亦尔。
次答中。
初据宗以答。
此即初戒广解①之文。
戒本②亦云：后犯亦尔。
此下，简辨名种。
重犯有二：一、同名③之罪，谓四重互望；二、同种之罪，谓四戒各论。
上通十诵，下局本宗，文约四戒各别论重，即明今宗同种之义。
①广解，通释云：考广解无文，疑指戒本，犯一一法不得与诸比丘等文欤。
可寻。
②戒本，四夷结文云：若比丘犯一一法，不得与诸比丘共住如前，后犯亦尔：是比丘得波罗夷罪，不应共住。
③同名，凡戒有名、种、相，济缘云：名如波罗夷，种如淫、盗等，相如一淫中有多少也。
通释云：同名通一篇，诸戒同名夷，同名残等故，同种局一戒。
种，种类义，一种戒故；前后犯一戒，是名同种。
相者，于一淫中，女三、男二等，犯相多别故。
此别解脱戒，由境缘别，得戒不同，故后犯时，还随别犯，如萨婆多云宁可一时发一切戒，不可一时犯一切戒。
且如淫戒，女人身上发得二十一戒，男子身上得十四戒。
余法界中男女亦尔。
今或贪心，犯一女一道，但名污一淫戒比丘。
自余诸淫，戒体光洁，无行可违，称本受体。
合证者。
有戒、重犯，义不相离故。
引文中，初叙宗意。
律仪从境，故名别脱；道、定从心，即是总脱。
如下，引论委释。
初举文。
受是悬拟，故可总发；犯是临境，故唯别犯。
且下，历示。
初明总发。
准释相中①，彼论②但约三毒，以历七支。
离三为七，是今义推，具如后释。
文中别举淫支以明，余可例显。
淫境约道，女三男二。
淫心三毒，三单、三复、一具。
随缘间起，以心历境，故发多戒，如文所列。
今下，明别犯。
问：余淫不犯，故有重者。
若还以贪心，复于前女本道行淫，为成重不？
问：十诵不立重犯，那取彼论，以证今宗耶？
问：不可一时犯诸戒者，不学之罪那得顿犯耶？
如是思之。
①准释相中，钞一六·四：若约僧尼，准如婆论，一一众生，身口七支，以贪瞋痴起，故成二十一戒。
今义准张，三毒，互起二、三，等分，应有七门；女人九处，男子八处；七毒历之，女人身上得六十三戒；男子身上，以己七毒恼他，得五十六戒；非情戒境，各得七戒。
②彼论，具云：于一众生上，起身口七恶。
凡起此恶，有三因缘：一、以贪故起，二、以瞋故起，三、以痴故起。
以三因缘起此七恶，三七二十一恶。
如忏初篇，还得清净，不言更受。
由有本戒。
又如律云：打、谤犯重比丘，皆结堕罪。
若无戒者，止同吉罗。
例证中二。
初约忏重例。
又下，打、谤例。
九十中，打比丘及僧残谤二戒，大僧不简净秽。
若下，反质。
打、谤三众，并吉罗故。
问：应当足数，不名断头？
初难中。
问有二句，即是两难。
律中，二灭、学悔，并不足数。
又断头之名，行法非用，同彼死尸。
今云余戒体净，光洁无违，岂非相反？
故须委示。
答：忏本清净，理当足数，如得作说戒、自恣羯磨等。
但由情过深厚，不任僧用。
故云来不随意。
答足数中。
初准忏明足。
即简二灭不在所论。
如下，例证。
十诵开作说、恣羯磨，亦听众中诵律②。
既容秉御，身预净僧，义同足数，故云理当也。
但下，约过，明不足。
情过深者，犯极恶也。
不任用者，亏德业也。
故下，引示。
律云③：僧说戒及羯磨时，来不随意。
故知虽忏，必无足理；纵听秉法，身不入数。
但望二摈，财法永亡，不参众务，以为优耳。
上云理足，文含二意：一、为救无知谓失例犯，二、为救犯者抱过不悔。
故此诸文，委曲提示。
问：世云小无忏重④之文，那云忏净耶？
答：大小两乘通明忏重。
小虽开忏，但障狱业⑤，不能复本，故云无耳。
若尔，依大忏净，可预数不？
答：化制不同。
化据业道，制就违教。
纵依方等，事、理忏灭；于今制教，不忏须摈，忏成学悔。
若行制忏，纵业不亡，还名清净。
须知化、制忏法天别，人多妄述，故曲疏之。
余在后篇。
①不开余法，忏篇二八·一六：十诵：得为僧作布萨、自恣二羯磨，不得足数，余一切羯磨不得作。
记云：所以唯开此二法者，住持之要，不可暂废，事不已故。
余不开者，由无限制，容别求故。
②众中诵律，注羯磨下·二四云：律云：不得众中诵律，无者听之。
③律云，三四，来不随意本作来与不来，众僧无犯。
④小无忏重，忏篇二八·一七，记曰：问：世中皆云小乘无忏重之文，今诸律中云何开忏？
答：律开忏者，为同财法，及障来报。
若望体坏，无任僧用，不复本位，犹同不忏，故云无耳，非谓不许忏也。
⑤障狱业，母论：从今得羯磨已，名为清净持戒者。
但此一身，不能超生离死，证四果，亦不得无漏功德，然障不入地狱耳。
断头之喻，此望不阶圣果为言。
答断头义，如下问答。
问：淫戒，虽被污染，但名犯戒，出在何文？
次难所出者。
如上诸文，具依律、论。
欲彰有据，生后劝勉，故发是问。
答：上已明示。
更广张相，如下忏法中说。
戒体定在，常恒清净。
正答中。
初句指前。
更下，标后。
下引①僧祇，学悔行相，一切同僧。
十诵②乞羯磨已，佛所结戒一切受行。
母论③与悔法已，名清净持戒等。
故云体在等。
①下引，忏篇二八·一五：比丘不净食，彼亦不净；彼不净食，比丘亦不净。
僧祇出二六。
②十诵，又云在大比丘下坐，不得与大僧过三夜，自不得与白衣、沙弥过二夜等。
③母论，又曰：但此一身不得超生离死然障不入地狱。
世中有人犯一淫戒，初乃惶慑，后复思审，谓言失戒，遂即雷同，随过皆犯。
岂不由愚于教网，自陷流俗？
焉知但犯一淫，诸淫并皆不犯；当篇杀、盗，常净俨然；下之五聚，义同初受。
斥迷中，初文为三。
初叙非。
慑，之涉反，怖也。
百喻经①云：有人养牛二百五十，其一大者为虎所食。
其主念言数既不全，何用看守？
遂一时杀之。
愚痴比丘亦尔，既犯一戒，余即雷同②。
颇符此意。
岂下，正斥。
焉下，重示。
上二句明同种净。
当下，明同名净。
坚固不动，谓之俨然。
下下，明异名、异种净。
①百喻经，全二卷，萧齐天竺三藏求那毗地译，今文出上卷，文少异也。
②雷同，羯磨篇五·四七，记云：礼云：无雷同。
注云：雷之发声，物无不同时应者。
故同法之俦，理须明察。
若先严净识，托对五尘，欲染不生，由前方便。
若先非摄虑，对境不能不犯，既犯业成，必须无覆早忏，还成本净，进入僧俦。
若迷上所设，自怀藏疾，不参众务，财法并亡，便冒受用，自他俱负。
岂不悲乎？
不亦误哉！
次科。
初二句嘱其所告。
受、随一等，故名同法。
若下，正劝。
初示持行。
严谓谨摄，净识即心，五尘皆境，所谓①方便正念常拟对治也。
呜呼！
末世凡流，沉溺滋久，摄念离染，未见其人。
自非宿善资熏，明师训匠，勤求圣教，精择良朋；志慕孤高，行希清卓，时时不懈，日日如新。
或体达前尘，反求欲本；或冥心所受，专意通持。
故得对境萧然，遇缘确尔，翔而后集②，默而识之③。
其犹挥手于空，了无滞矣。
著铠入阵，何所畏乎？
然惑业未销，死生可惧，岂唯言说，即是清升？
在欲远尘，良恐非尔所及；居凡学圣，故且抑而为之。
勿事悠悠，宜应切切④，因兹言及，一为深思！
若下，劝犯悔。
上二句明成犯。
既下，示忏益。
若下，明不忏之损。
怀即是心，藏疾喻其覆过。
体非净用，不堪利养，覆过妄受，故云冒也。
自负可解。
言他负者，作法则前事不成⑤，受施则能施亦堕⑥。
岂下，悲伤，冀其改往。
大慈博爱，于物无遗，虽恶行下愚，亦苦加提引。
祖恩所及，无得而知。
①所谓，随相戒行下，一六·四四。
持犯篇，明二持科，卷二六·四。
②翔而后集，论语·乡党：色斯举矣，翔而后集。
注：言鸟见人之颜色不善则飞去，回翔审视而后下止。
人之见几而作，审择所处，亦当如此。
③默而识之，论语·述而：默而识之，学而不厌，诲人不倦，何有于我哉？
注：识，记也。
默识，谓不言而存诸心也。
④切切，论语·子路：朋友切切偲偲，兄弟怡怡。
注：切切，恳到也。
⑤前事不成：据足数四例，若能对不知，成办前事。
今云不成者，约有根耳。
⑥能施亦堕，对施篇三五·二七：毗尼母云：若知前人无业而施与者，能施所施，二俱为施所堕。
记云：知秽故施，心不清净，亦获苦报，故二俱堕。
彼又云：智度论明能施清净，受者不净，如是四句记云：四中唯俱净者名施，余三非施。
问：淫已被染，诸戒犹全，何故不阶圣位？
三、问中。
此即难前断头之喻。
答：明了论解：此四重戒，随毁一重，诸余戒分用则无力。
如人身中，四处得死，随损一处，身命便死。
由戒力弱，不发定慧也。
答文。
了论中，初约喻以显。
四处，即脑、咽、心、腰。
由下，示不阶之意。
即杂心云非第一义比丘是也。
十轮①云：若犯四重，毁法谤圣，死入阿鼻。
如是之人，于其一身，不能尽结，必堕恶道。
若有于我法中出家，持根本戒，常勤勇猛，一切供养终不虚受。
何以故？
志求解脱，乃至舍命，终不犯毁。
何以故？
以四根本，三乘依住故。
十轮中。
初明犯报。
正用四重，因引毁谤。
入阿鼻者，谓生报也。
如是下，明障道也。
结即见思等惑。
言堕恶者，释成不尽结也。
今时多学邪空，诃佛毁教，流言鄙俗，反自矜夸。
焉知一慢尊容，长沦暗道；一轻圣典，永坠邪林。
业理灼然，如何不信！
若下，显持益，初索持人。
初篇四重，出生诸戒，故名根本。
一下，示功行。
一切者，总收四事。
乃下，劝坚持。
言舍命者，即同本律②宁死之诫。
三乘依住者，出世行本故。
尝读斯文，敬详佛语，词切理显，足为龟镜。
愿专诵心首，以自策勤。
①十轮，具云大方广十轮经，北凉失译。
今文出三卷，取要。
②本律，彼云：我为诸弟子结戒已，宁死不犯。
母论云：如佛说偈，宁吞铁丸而死，不以无戒食人信施。
四分中，尼有八波罗夷。
前四同于大僧，后四如别所说。
对尼中。
后四如别者，即别行篇，谓摩触、八事①、覆重、随举。
女流报弱，情多喜犯，故枝条之罪，例同重制。
①八事，一、捉手，二、捉衣，三、入屏处，四、屏处立，五、屏处语，六、屏处行，七、身相倚，八、期行淫处。
若具八事，夷；不具，随事多少，各结兰。
十诵重犯，不同此律。
同名之罪则有重犯，同种之罪则无重犯。
此据初篇以言。
故文云学悔沙弥犯僧残，令次第僧中行覆藏、六夜、出罪等。
余如别部①中说。
三、他部中。
初标部计。
同下，示异。
同种犯已，后作得吉，故无重也。
此下，简滥。
下篇种类不同有二：一、上下相望，有重可解，如文所引学悔犯残；二、下聚当局，亦有重犯，如别篇②云下篇随轻重是也。
①余如别部，钞四二·三八：十诵，不重犯，由戒不重受，故犯淫戒已，更犯淫者，吉罗。
犯盗、杀人、大妄，还得三重。
文云学悔尼犯僧残，请比丘来，与我摩那埵、出罪等，下篇随轻重也。
记释云：学悔犯残，可证无重唯局四夷。
意云同种不重犯，局四夷；残已下诸篇，同种、同名俱有重犯。
②别篇，钞四二·三八页。
四重已下，故云下篇，篇篇皆有重犯，重随重忏，轻随轻治。
明了论云律中说罪有五部者。
解云①：此间为篇，今依本义②，立名部也。
有二义③，一、成就根本义，二、随顺根本义。
四、明品数，引论中，初科。
上句牒本论。
律中者，即指所宗正量部也。
解下，疏释。
初示方言不同，即如僧祇。
四分五聚，亦相近也。
今下，释部义，初通标。
有下，别示。
方便、根本，由具二义，则成党类，故得部名。
①解云，戒疏卷四·一二引之，云：彼疏释云②本义，戒疏四·一二：今依本义，立名部也。
行宗云：本义者，即下二种根本也。
③有二义，行宗四·一四云：果由因克，是成就义；揽因归果，即随顺义。
以兰、吉别聚，由此二义，总归初篇，同一部类。
第一，波罗夷部，有十六罪。
解云：一一各有四部，成十六罪。
别列中。
初云一一者，即指四重戒也。
一、远方便。
如行淫时，先起心，未动身口。
责心即灭①。
二者，次方便。
谓动身就彼，或口说欲作。
此对人忏灭，通名吉罗。
三、近方便。
至彼人边，或欲摩触，身未交前，是偷兰遮。
期行淫事故摩触，非为戏乐，故成偷兰遮，不成僧残。
此罪对人忏。
第四，身交，是根本也。
别释四段。
初方便中，且举淫事以明次第。
言起心者，此即心犯，同今四分，然无分齐，故须定判重缘及思②，简去瞥尔。
上明心犯，则不兼色。
次方便下，并明色犯，还本于心。
动身口说，就具辨相。
通名吉者，总点远次，名同体别③。
近方便中，初示犯相。
期下，释疑。
触本犯残，今结偷兰，故须通决。
然期淫合重，今则反轻；戏乐须轻，如何反重？
但轻则有果可趣；重则当体成业，所以异也。
对人忏者，彼明兰罪，不分三悔，在言通滥，如下具明。
①责心即灭，行宗四·一三：远方便。
责心者，且依论出，今须对首。
了论宗正量部，大同空宗，故结意犯；若约有部，未入犯科。
②重缘及思，资持一六·一七，五例中判昙无德部云：此宗论体则强号二非，随戒则相同十业。
重缘思觉，即入犯科。
③名同体别，若依了论，远是轻吉，责心悔故；次是重吉，对首忏灭。
故云名同体别。
若依今宗，远为重吉，对首忏灭；次即中兰，小众悔除。
是则名体两别。
若依下释，兰、吉体齐，当云名别体同也。
前三方便，皆为成就，故名部。
若根本未成，前三可忏。
若已成就，前三逐根本，悉不可忏。
此即随顺义。
余三例此成部。
三中。
前释成就义。
以后果本，不可顿犯，假彼相成故。
若根本下，释随顺义。
才至果罪，共成一体，无别方便。
此同四分，则异十、祇①。
余下，指例。
①十、祇，持犯篇二七·二五：若结罪之时，并揽前因，共成一果。
不同他部，因成果已，更有本时方便。
四分中，但言成者波罗夷，不成者偷兰。
若准十诵，则偷兰分轻重。
明了论中，唯结一品。
然偷兰、吉罗，体通彼此。
类解应知。
如忏法中更述。
会通中。
初引三文。
四分不成，不言多少。
了论一品，不显重轻。
唯兹十诵，甚有眉目。
疏引①彼文：初二两篇，各有远近方便，位分三阶③；初篇近者，界内僧忏；初篇远者，二篇近者，界外四人④悔；二篇远者，一人前悔。
准持犯中，三罪则依了论。
远者重吉，此据本宗；次、近二兰，全取十诵。
然下，会同次罪。
十诵中兰，了论重吉，今欲用兰替吉，略示令知，余指如后。
凡定罪体，必约忏论，中兰据法虽对小众，正舍本罪还同吉罗，一人对灭故。
体通彼此者，即指两文。
类解者，令较二罪。
①疏引，戒疏四·一三。
彼文者，十诵也。
出六二，彼云四种偷兰遮，而初篇远，二篇近，同中偷兰，故今分三。
②彼唯立二方便，行宗四·一三：彼宗但立两方便。
动色为始，故云远也。
③位分三阶，行宗四·一三云：偷兰三品，分对两篇，上下各局，中品两通。
今案：以偷兰三品，分对夷、残两篇。
夷近方便局于上品兰，残远方便局于下品兰，故云上下品各局于夷、残也。
夷远方便、残近方便，皆中品兰，故云中品兰两通于夷、残也。
④界外四人，忏篇二九·四：第二，小众者。
十诵，四人为小众。
若受他忏，则无单白，止得口问边人。
四分·灭诤中，小众者，二三人也。
纵有四人，止同小法。
记云：以忏主白和，身外非僧，故无单白。
问：何不须界内四人？
答：既成众，远防破僧故。
又济缘记一·二九：四比丘者，能所合论。
须界外者，由制问边，界内有人，恐谓别众。
准知无人亦通界内。
二者，僧伽婆尸沙聚。
善见云：僧伽者为僧，婆者为初，谓前与覆藏羯磨也。
言尸沙者，云残，谓末后与出罪羯磨也。
若犯此罪，僧作法除，故从境立名。
第二、僧残。
善见中，唯就行忏，释其名义。
僧伽是通，贯于前后。
初残是别，即命忏时首尾二法，以摄中间①。
合云僧伽为众②。
然此所尚，呼人为僧，故此诸文用梵显梵，非相翻也。
言从境者，境即所对人也。
①摄中间，彼云：僧与波利婆沙是名初。
与波利婆沙竟，次与六夜行摩那埵为中。
残者，与阿浮诃那。
是名僧伽婆尸沙。
②僧伽为众，戒疏三·五：善见论云：僧伽为众，婆者为初，尸沙云残。
婆沙云：僧伽者为僧，婆尸沙者是残。
若犯此罪，垢缠行人，非全净用。
有残之罪，由僧除灭故也。
婆沙中。
名义与下四分、母论大同。
初别释僧义，同前。
残字目罪，言犯此罪，少有余行故。
有下，合结。
四分中，正明僧残，便成上解。
又云有余，以行法不绝为名也。
四分中。
初指同。
又下，示异。
有余，亦即残义。
行法，对上无余，合云众法。
疑是写误。
亦可行通众、别，此据众行。
毗尼母云：僧残者，如人为他所斫，残有咽喉，故名为残，理须早救。
故戒律云若犯此罪，应强与波利婆沙①等。
由邻重罪故也。
母论，初牒名。
如下，喻释。
上三句喻残，理下一句喻僧。
此望初篇，名为断头，不可救故。
故下，引律助显。
强与，即是早救。
余罪不然，从彼自悔尔。
①波利婆沙，此翻覆藏，或云别住。
残忏具四法：一、随覆藏日数与别住；二、治覆罪，作吉忏也；三、治僧残情过，摩那埵也；四、治残罪，与出罪羯磨也。
具如钞二八·一九页。
若约其种，则有十三。
僧如随相。
尼有十七，六异七同，广如别说。
僧尼中。
六异者，弄、触、二粗、二房；七同者，媒嫁、二谤、四谏。
此约僧戒对尼为言。
若以尼望僧，则有十异：一、言人，二、四独，三、度贼女，四、解举，五、受染心男子食，六、劝受，七、相覆违谏，八、劝同恶住违谏，九、小恚舍正违谏，十、喜诤谤僧违谏。
下指广者，即别行篇。
明了论解：第二僧伽胝尸沙部，有五十二罪。
罪数中。
引论。
五十二罪者，十三根本，一一各有三方便故。
吉罗为远，下兰为次，中兰为近。
胝字，竹尼反。
诸部说此罪不同。
此乃正量部，名有三义。
萨婆多部称僧伽婆尸沙，有一义与正量部同。
疏解中，初科。
三义者：一、僧残，二、救，三、胜。
婆论①止有初释，故云一义同也。
①婆论，卷三：僧伽婆尸沙者，秦言僧残，是罪属僧，僧中有残，因众除灭。
解云：由戒、见众人和合，是僧伽义。
由此二不同，不由定慧。
佛所立戒，故言戒同；同一正见，故言见同。
婆尸沙者为残。
若犯此罪，僧中受房舍利养①，上中下内，最在其外，故名为残也。
摩那埵者，翻为悦众意，随顺僧教，咸怀欢喜。
阿浮呵那者，翻为呼入众也。
次科。
解云者，疏引彼解也。
初释僧伽。
上二句标示。
由下，简异。
戒、见事和②，定、慧理和，今但取事，不取理故。
文中多上不字，曾以古本校勘，复对下释，写错不疑。
佛下，别释，可解。
次婆尸沙。
乃约所得利养之余，以释残义，此即求忏、行别住者。
若犯不忏，不同僧利。
后释二名者。
以僧伽之义该通三法。
波利婆沙，此云别住，文虽不列，义见上文③。
故但出二法，即六夜、出罪也。
①房舍利养，戒疏三·五：明了论解云：所言残者，僧中受房舍利养最在其外故也。
行宗：了论约行别住治罚以释。
僧中即僧义，在外即残义。
②戒、见事和，戒、见、利、身、口、意六和敬，是事和也。
理和者，济缘二·四：初果已去，见真谛理，理无异体，圣证皆同，谓之理和。
又云：事和通凡圣，理和唯局圣。
又集僧篇记四·一，出理和及事六和。
③义见上文，谓上婆尸沙释下，云房舍利养有其外者，是显别住相故。
谓行波利婆沙者，在僧中最下劣房行别住故。
行宗所谓约行别住治罚以释是也。
或可上文者，指前母论科，谓了论解虽具有之，祖师略之不列，恐两繁故，后义准文。
正量部，胝施沙三义：初如前解；第二救义，谓由僧拔济，得免此罪；三者胜义，向犯罪时，成下劣人，由僧拔济，还得清净，从劣得胜。
引正量中。
指同释别，寻文可见。
三者，偷兰遮聚。
善见云：偷兰名大。
遮言障善道。
后堕恶道。
体是鄙秽，从不善体以立名者，由能成初、二两篇之罪故也。
又翻为大罪①，亦言粗恶②。
三、偷兰聚。
善见中。
初翻名。
障善道者，即罪之力用也。
下翻罪恶过者，就罪之当体也。
后下，释义。
恶能障善，从业为名。
从下，出所以。
又下，出异名。
①大罪，出善见九，彼云：诸罪中，此罪最大。
②粗恶，出母论七，彼云：于粗恶罪边生，故名偷兰遮。
③一暗文相，谓业体鄙秽，罪之力用，堕于恶道，不得生善道，故名障善道。
今约障法轮解，是暗文相也。
④二成局狭，谓论偷兰罪，从生、独头种类无量；而论业用，俱障善道，故通名障善道。
然但约破僧一种解，故云局狭也。
声论云：正音名为萨偷罗。
声论但出梵名，而不翻者，与上同故。
波离问经①云吐罗遮者，边国语也。
旧记云：彼论具云萨偷兰祇僧，此翻粗罪。
未见本论，不知何出。
①波离问经，全一卷，求那跋摩译，彼云：淫犯三事，淫未食身，波罗夷；淫大食身，吐啰遮。
又云：数取一钱余，减五钱直，吐啰遮。
明了论解：偷兰为粗，遮耶为过。
粗有二种：一是重罪方便，二、能断善根。
所言过者，不依佛所立戒而行，故言过也。
如牛突篱援，破出家域外故。
然过名亦通。
此罪最初犯为过，后者从初受名①。
如后牛随前者，亦得过界。
了论中。
初总翻名。
次别释。
初释粗义。
重方便者，同上善见。
断善根者，谓成逆也。
次释过义，先约法释。
如下，以喻显。
援谓援护，即篱围也。
然下，简通别。
上句示通，以余诸罪，并是不依佛戒，故云通也。
此下，明局。
问：初、二篇罪，吉罗最初，那推兰耶？
答：若三方便次第相成，吉但成兰，兰方成重，故兰为初。
又复吉通诸聚，兰局二篇，去通就局，故言初矣。
①从初受名，如出门、出行，名发足，但从初呼，非谓后时不发足。
然偷兰一聚，罪通正从，体兼轻重。
律列七聚、六聚，并含偷兰，或在上下，抑有由也。
前后中。
初标。
云罪通等者，示杂相也。
律列上下，明不定也。
抑是语助。
律中，或次僧残后者，由是戒分所收，罪名重也。
如初二篇远近方便，及独头①正罪，破僧、盗四之类也。
或在提舍尼下，则是威仪所摄，罪名轻也。
如第二篇远方便，及轻独头之罪，谓裸身②、用发③等例是也。
别释中。
初科。
正明中，通约篇聚，大分为二：初、二两篇，过相粗重，多是止离，故名戒分；提罪已下，多制衣药、身口乖违，号威仪分。
约此二分，以释列次。
初明前列。
远近方便者，且顺十诵二罪为言。
约前所立，远应云次。
初篇具二，次篇唯近，远在下收。
独头即果罪，名简从生。
或下，明在后。
裸身、用发，皆同外道，并制犯兰。
①独头，亦名自性。
忏篇记云：不从他生，故云自性；当体是果，故云独头。
②裸身，本律四：若露身，偷兰遮。
③用发，又云：尔时比丘著人发钦婆罗衣佛言：此是外道法，若著者，偷兰遮。
然戒与威仪，通别互举。
通则戒戒并非威仪，皆名犯戒也。
若据别以论，上之三篇过相粗著，能治名戒也；下四过轻，能治之行名曰威仪。
释戒仪中。
初二句总示；通下，别释。
先释通者。
即律戒缘，佛并诃云：汝所为非，非威仪。
又云：如此痴人，多种有漏，最初犯戒。
戒戒皆尔，故知一切并兼二名。
以上篇重戒，亦是乖仪①；下聚威仪，无非禁恶故也。
若下，释别。
如上所分，正从别也。
①亦是乖仪，戒疏一·一九：若就通论，五篇治行有防非义，悉名为戒；各有法式，故名威仪。
若就均杂往分：前四是均，无非正果；下三为杂，通轻及因。
然偷兰，杂中之重，故在第五也。
均杂分中，止明在下之意。
初分前后。
然下，示次第。
问：虽通上下，止出一名，即应前不收轻，后不摄重？
答：随列前后，并收三品。
但在前从重，轻者同归；在后从轻，上下齐摄。
问：下云五篇，义具三均，今言四是均者？
答：准戒疏说，且取吉罗果罪，以应五篇、五犯之数。
究理而论，吉须在杂，故唯四耳。
问：独头兰有方便不？
答：文虽不明，义同下聚，立二方便。
四、波逸提聚。
义翻为堕。
十诵①云：堕在烧煮覆障地狱故也。
四、波逸提。
翻名中。
烧煮是酷罚之事，覆障即处所之相，乃地狱通号。
或可烧煮收八热，覆障总八寒。
准下了疏，堕大叫唤狱；心论，堕众合狱一昼夜。
所出不同耳。
①十诵，九初云：波逸提者，是罪名烧煮覆障，若不悔过，能障碍道。
四分，僧有百二十种。
分取三十，因财事生犯，贪慢心强，制舍入僧，故名尼萨耆也；余之九十，单悔别人。
若据罪体，同一品忏①。
次科。
初示总数。
分下，明离合。
前约事明离，因财故贪，违教故慢。
若下，据罪明合。
①同一品忏，谓初舍财虽对僧众，至后悔罪，但一人忏，与单提同故。
尼二百八戒，入第三篇：三十舍堕；余入别忏。
种相同异，如别显之。
僧尼中。
初示数。
三十者，明舍堕全同①。
余下，示单提同别。
尼总有百七十八，九十对之，共有七十四戒，尼无十六戒：辄教、日暮、讥教、作衣、与衣、屏坐、尼期行、期乘船、女期行、受赞食、劝足、索美、牙角、坐具、覆疮、佛衣。
自余尼中一百四戒，尼戒具列。
名数既繁，不可具引，须者看之。
指如别者，同如释相，别在尼篇。
又义钞、戒疏，具有料简。
①舍堕全同，通释：全同者，约戒支及舍忏同耳。
若依戒相，实有不同。
行宗一·五页一行：若尼三十，前列十八与僧并同，后列十二与僧全异。
戒疏一·五，四行以下，三例列异：一、有无不同，二戒，雨浴衣、兰若离衣；二、犯同缘异，一戒，长钵；三、轻重不同，九戒，蚕绵、黑毛、白毛、减六年、不揲坐具、取非亲尼衣、浣故衣、担羊毛、使非亲尼浣洗毛，尼吉，僧提也。
出要律仪云：尼萨耆，旧翻舍堕。
声论云：尼翻为尽，萨耆为舍。
波逸提者，本名波药致也。
别翻中。
初引出要律仪。
单翻萨耆，而云堕者，因而双牒。
堕名同上，自可解故。
声论。
尽舍者，准下忏法，舍有三种①：一、财，二、心，三、罪。
义虽通三，名专财事。
长染有遗②，不成舍忏，故云尽也。
下波逸提，但正梵言，名义同上，故不重释。
①舍有三种，忏篇二九·一三：前明舍财，乃离罪缘法；后明舍罪，除感报法；今明舍心，正除罪因。
②长染有遗，忏篇二九·一：若虽舍衣，有尽、不尽，犯长相染，余舍通成。
记云：三十戒中，唯有五长有相染义，谓衣中有三，十日月望急施及长钵长药为五。
又云：若还财未说而见忘物，并即相染，通将入犯长舍之。
前财虽是乞衣、贩博，舍还事同新得，如法说净。
但为长忘相染，故不得说，还作长舍。
其所忘物，若是贩卖余舍，片无相染。
明了论解：波罗逸尼柯部，有三百六十罪。
正量部翻为应功用，三义①解之：一、罪多轻细，难识好毁；二、性罪及制罪；三、好毁犯者，应作功用对治，勿令滋广。
萨婆多云：波罗夜质胝柯，翻为应对治。
恒须思惟，若犯即觉。
上座部云：波质胝柯，翻为能烧热。
此罪得大叫唤地狱，因时能焦热心，果时能烧然众生。
但有三部，有二方便。
三十、九十，故百二十。
无偷兰遮，有二吉罗。
五中，又三。
初、示总数。
二、翻名义，次引三律所译不同。
正量三义，共释一名。
初、约繁细。
一百二十，数过诸篇，故云罪多。
体是威仪，故云轻细。
二、约参滥。
制即是遮。
异上两篇，但除媒、房，余并性罪；已后诸篇，皆是遮罪。
三、约数犯。
由前二义，以成第三，故结名在后。
应即佛制，功用不出解、行。
问：此与众学立名何异？
答：此具三义，治行尤难，故须功用；吉非性业，制行亦轻，但云当学。
次引婆论。
与前正量，语有少殊，义同后一。
前之二部，并就能治行为名。
后上座部，即从不善业体为目，即同堕义也。
此业能污善净之心，故因中如焦然也；复能转变狱报炎炽，故果时受烧热也。
三、但下，明方便罪。
但二罪者，示现重轻②有差降故。
①三义，戒疏三·五一：一、罪名轻细，难识好毁；二、遮性两罪，其相交杂；三、人多轻陵，数犯其过。
大须功用对治，勿令滋广。
记云：大下，结名。
准之，今文应作以下，上三义结文乎。
②示现重轻，非为吉罗重轻，篇重轻耳。
谓上二聚立三方便，提以下但明二方便，是示差降也。
五、波罗提提舍尼聚。
义翻向彼悔，从对治境以立名。
僧祇①云：此罪应发露也。
即此律戒本中②，具明悔过之辞。
五、提舍尼，翻名中。
初示名。
言向彼者，即对首人，故云对治境也。
次引证。
僧祇，得上悔义，不兼所对。
戒本具明，即云应向余比丘悔过等是也。
①僧祇，二一云：波罗提提舍尼者，此罪向人发露，不覆藏。
②戒本中，彼云：是比丘应向余比丘悔过言：大德！
我犯可诃法，所不应为，今向大德悔过！
僧有四种，如下具陈。
尼有八种，与僧全别。
次科。
尼有八者，即无病乞酥、油、蜜、石蜜、乳、酪、鱼、肉，对此八物，而制八戒。
明了论解：第四，波胝提舍尼部，有十二罪。
翻为各对应说，谓对人说所作罪也。
示数中。
四戒各二方便，故有十二。
各对者，即对别人，显非众也。
六、突吉罗聚。
善见云：突者，恶也；吉罗者，作也。
声论：正音突膝吉栗多。
四分律戒本云式叉迦罗尼，义翻为应当学。
胡僧①云守戒也。
此罪微细，持之极难，故随学随守以立名。
十诵云：天眼见犯罪比丘，如驶雨下。
岂非专玩在心，乃名守戒也？
六、突吉罗。
初科，前翻律中名。
言恶作者，通收身口。
四分下，翻戒本名。
初翻名有二。
善见②云，式叉翻学，迦罗尼云应当。
今回其语，顺此方言。
胡僧者，即祖师亲承，非所出也。
疏云若就所防，应名众突吉罗③，今就能治行以立目也。
此下，双释。
多论问：何故此篇独名应当学？
答：余戒易持而罪重，犯忏是难；此戒难持而易犯，常须念学故。
十诵下，结显。
文举疾雨，喻其犯者甚多。
意显持之非易。
岂下二句，双结两名。
专玩在心，即学义也。
①胡僧，名义一云：自汉至隋，指西域以为胡国。
唐有彦琮法师独分胡梵：葱岭已西，并属梵种；铁门左，皆名胡乡。
南山所谓胡国，杂戎之地是也。
又宋僧传第三，委分胡梵之相。
今所谓胡僧，是胡戎之僧耳，非梵僧乎。
又戒疏、行宗卷一·三四出之。
②善见，彼云：式叉者，学也；迦罗尼者，应学作也。
③众突吉罗，准行宗：突吉罗翻为恶作，即所防过也。
此律有百众学。
尼法指同大僧。
僧尼中。
诸部名数不同，僧祇六十六，十诵百单七，五分数同而相别，故标此律简之。
尼戒本中，不列众学，指略如僧，相同故也。
七聚之中，分此一部以为二聚，身名恶作，口名恶说。
或云①突吉罗、恶说者，必有解判，如疏述之。
三中。
律文前后列七聚名，第六或异，乃华梵互举耳。
下指广者，戒疏云：恶作、恶说，从具标目。
故母论②云：身名恶作，口名恶说。
作义是长，通名身口。
故律下文，不问身口，皆突吉罗，如善见解恶作是也。
故知突吉罗名，在六通含身口，在七唯局于身。
又复七中，恶作，名通体局；恶说，名、体俱局。
①或云，准记释，七中突吉罗，名体俱局身。
又七中恶作，虽体局名通，鼓动义同，故六中恶作，名、体俱通身口。
②母论，彼卷七云：突吉罗者，名为恶作。
犯身口律仪，名为恶作。
明了论解云：非四部所摄①，所余诸罪共学对，及婆薮斗律所说罪，一切皆是第五独柯多部摄。
此是正量部名②。
以无别身口业故，意是恶作翻之。
萨婆多云突瑟几理多，用身口二业翻恶作也。
同翻一名，而义两别。
第四科。
四段并了疏文。
初中又二：初示量，二、此下，翻名。
初中，前约本部。
但简前篇方便，各随本篇；自余正从，不限多少，通收第五，故云非四部等。
学对，即同今宗应当学也。
及下，通摄他部。
婆薮斗，此云品类，下云戒有二百，多明轻戒。
独柯多，即突吉罗，梵音异耳。
一切者，显示此部无限量故。
次翻名中。
正量部推末从本，同归于意，故云无别身口也。
从本至末，色、声所动，皆由意起，故云意是恶作也。
萨婆多中。
彼宗论业，不明心造，身口虽殊，无非鼓动，故通名作。
下二句简判。
同一名者，并号恶作故。
义两别者，心、色各计故。
①非四部所摄，但约五篇简意，云前四篇诸方便，以部党义，各摄本篇。
自余前四篇外，尘沙正、从诸罪，通归第五篇也。
②此是正量部名，此是者，点上独柯多部也。
谓独柯多者，是正量部所说第五部梵名也，所谓恶作翻之。
分轻重中。
重者名独柯多，轻名学对。
梵音息叉柯罗尼，中国世音息佉柯罗尼，同翻为学对。
若不动身口，轻，责心即灭；若动身口者则重，对人方灭。
此间不解分别轻重，通名众学，谬矣。
次科。
初分名。
世音即彼俗语，显上息叉是正梵音。
若下，分体。
不动身口者，显是意犯，彼但约三业，以分两体。
此下，斥谬。
真谛①本是西僧，得其声实，故斥此土传译之失。
然顺彼文，且分两别。
今家特异，亦须略识。
一者名通，无问轻重，但从过边，皆突吉罗；若望行边，并应当学。
二者体异，无论三业。
故心齐重，误皆犯轻②。
①真谛，唐传一：拘那罗陀，陈言亲依，或云波罗末陀，译云真谛。
并梵文之名字也，本西天竺优禅尼国人焉。
始梁武之末，至陈宣即位，凡二十三载，所出经、论、传记六十四部，合二百七十八卷。
②误皆犯轻，忏篇二九·三五注云：若准戒疏，众学诸戒故心犯者犯二罪：一、应忏吉，对首悔；二、非威仪吉，责心悔。
准此，责心不必误犯，学者详之。
若但心地起，无方便。
若动身口，有远近二方便。
若忏根本，方便随灭。
三中。
初明轻吉，谓独头心念，如想钵、默妄、恶觉、失念之类。
若诸篇远方便，则不论有无①。
若下，明重吉。
二方便者，即成就义，亦约起心、动色以明次第。
因、本罪同，下无别聚故。
言随灭者，即随顺义。
①不论有无，意曰：独头心念、远方便吉，罪位既齐，然心念直判无方便罪，如诸篇远方便罪，更亦有方便不？
而文则不论其有无。
通释云：此之心念，罪品既齐，心念不立；此不可立，若立，有无穷失故。
重罪，重责心。
轻罪者，但云不应起如此心，是名责心忏法。
亦通下用。
四中。
初明忏重吉。
虽是对首，还须自责，以责心之言①，通诸悔故。
忏法如后，故此不出。
次忏轻中，因引忏法。
下篇不出②，故此指通。
①责心之言，下忏法中，通六聚皆有诃责立誓，所对诃云自责汝心生厌离，答云尔是也。
②下篇不出，依下忏篇出忏轻法云：应具仪至佛庙所致敬已，互跪合掌云：我某甲比丘犯误不齐整著郁多罗僧突吉罗罪，不忆数，今发露忏悔，更不敢作。
记释竟点释云：若彼了论，但云不应起如此心，即名责心。
然无轨式，不足准用。
今按，下篇不出了论忏法耳，非谓不出今宗悔法。
四分戒律，通束二百五十以为纲要。
上已依篇聚具列，粗释名目。
余不尽者。
结略中。
初科。
前示总数。
上下，结前。
余下，标后。
其二不定法，托境以言，通该六聚；若论罪体，生疑不信，是突吉罗。
文彰三罪、二罪①者，略举生疑之事。
广如疏述。
二不定中。
初示所疑。
言托境者，对前女也。
六聚者：戒本三罪、二罪，谓淫，触、语、叹，屏、露二坐；兰、吉，即方便；提舍，如兰若受食。
若下，明本犯。
文下，释疑。
以戒本中不具六聚，故以略举通之。
下指广者，即如戒疏，略引示之：明制意②者。
如来立教，专为摄修；不相鉴察，容无自励，随信举发，以存相利。
所以篇列第三者，既通六聚，上收戒分，下摄威仪，文义便故。
释名义者。
二即屏、露两处，于所犯事不决定故，名为不定。
言罪体者，此戒罪体，但取生疑，犯突吉罗。
文言应一一治，自依篇聚耳。
僧有尼无，即不同戒也。
①三罪二罪，戒本屏处不定云于三法中一一法说，若波罗夷，若僧伽婆尸沙，若波逸提等。
又露处不定云于二法中一一法说，若僧伽婆尸沙，若波逸提等。
②制意，戒疏一·一八云：若不迭相鉴察，容无自励之心。
故用屏露随信举发，以存相利之道也。
行宗：若下，别叙此篇。
乃是托缘兴制，令道俗相检耳。
随信举发，即优婆夷也。
戒本所谓如住信优婆夷所说，应如法治是比丘是也。
即戒缘因迦留陀夷与俗妇在屏处作非法语，毗舍佉母窥见，往白佛云云。
七灭诤中，罪亦通有。
但为竞于四诤，彼此未和，故制七药，用以除殄。
文义既广，理相又深。
徒劳宣释，终未穷尽，故略不述。
而僧尼同数，共成通戒焉。
七灭诤中。
初示所诤。
罪通有者：初现前毗尼①，因六群诬迦留犯盗；二、忆念②，为慈地谤沓婆犯淫；三、不痴③，因难提颠狂，多犯众罪；四、自言④，因比丘犯盗，目连牵出；五、多人语⑤，因破僧斗诤；六、罪处所⑥，因象力妄语；七、草覆地⑦，为诸比丘共诤，经年多犯诸罪。
则知所断亦该六聚，故云通有。
今戒本中，但制能断，用法有差，皆吉罗罪。
问：既通六聚，何列最后？
答：不同不定，事起一人。
此犯杂生，故列于后，总结前篇。
但下，明制意。
四诤是病，七灭是药。
殄，即灭也。
今依义钞，略识名数：一，详法是非，定理邪正，彼此诤言，遂成乖异，故名言诤⑧。
以现前多人语二灭灭。
二，内有三根，伺觅前罪，举来诣僧，遂生其诤，故名觅诤⑨。
以现前忆念不痴罪处四灭灭。
三，具缘造境，违教作事，名之为犯；因评此犯，而致纷纭，名为犯诤⑩。
以现前自言草覆三灭灭。
四，评他已起羯磨，彼此不和，遂生其诤，故名事诤⑪。
以一切灭灭。
文下，示略。
义钞、戒疏，其文甚广。
而下，示尼。
统论八篇：一，夷、残、单堕、提舍，多少异也；二，不定，有无异也；三，舍堕、众学、灭诤，彼此并同，故云通戒。
①现前毗尼，有三法、五法。
言诤下品，犯诤下品，但有三法，法、毗尼、人，无羯磨故。
自余四诤，通用五法，法、毗尼、人、僧、界，俱秉羯磨。
又与三法中，法、毗尼、人，名同体别也。
戒疏：法教托相，相须面现，屏量暗断，终未息情。
②忆念，戒疏：与法证明，忆记无犯也。
无著罗汉，方行此法。
③不痴，戒疏：以痴造罪，非心所怀，于教不制。
故作白四，证痴不犯。
痴即颠狂心乱，今狂病差，故云不痴。
谓病时造罪，差后不犯，然非无疑，故僧作法，证黠不作，故云不痴毗尼。
④自言，戒疏：罪是自生，还须自露。
对于人众，面陈其失，故曰自言。
因言其罪，情无隐伏，则曰治也。
⑤多人语，戒疏：由评法相，取解不同，故召两朋，同处面决。
德人屏处断言诤讫，而能诤人，以身不现，谓有欺隐，是以两众同聚行筹。
筹有二别：一完、二破，从正者捉完，从邪者捉破，多者为是，故云多人语也。
删定戒云多觅罪相。
⑥罪处所，戒疏：彼比丘多造罪故，辄便首重。
及后举勘，便复引轻。
故僧作法，征其罪处。
或此名觅罪相。
处所者，非一义也。
初辄首重，后转陈轻，推量其情，前言应实，故加白四；夺三十五事，首露本罪，故云罪处所也。
⑦草覆地，戒疏：两朋相诤，经年难灭故直面对，各陈咎失罪诤于此一时俱净。
如草掩泥。
从喻立名。
两朋交诤，烦情颇歇，黑喻如泥；各揽归负，罪诤俱消，白似草覆，故名。
白者，应一众中上座作白言：我等行来出入，多犯诸罪，除遮不至白衣家，余罪共长老作草覆地。
彼一众中上座亦如上作白已，彼此和合，罪诤俱灭，更不相问，如草覆地。
⑧言诤，有三品，下品但用三法现前，中品但用五法现前，上品独用五法及多人语。
⑨觅诤，亦有三品，下品用五法及忆念二法，中品用五法及不痴二法，上品用五法及罪处所。
⑩犯诤，亦分三品，下品用三法及自言，中品用五法及自言，上品用五法及草覆。
⑪事诤，戒疏一六·四：言事诤者，羯磨被事，义在顺明，片有乖违，未有成遂。
然人情易忍，同和理难，各执一见，事法成坏；由斯致诤，诤起由事，故曰事诤。
行宗：事诤，唯据羯磨僧事，若非羯磨，并归上三。
事法成坏者，事即所加，法即能被，更兼能秉人及所托界，四法并有，如非成坏。
⑫各有事诤，戒疏一六·四一，事诤一种，离为九品，约言、觅、犯，各生事诤。
如何识耶？
谓言诤中，若评教理是非，犯相轻重，是名言诤。
若评羯磨是非，迷悟不决，此名言诤中事诤等。
彼一一广说，乃至云：随本诤分上、中、下异，故成九品。
问：五篇七聚，何义离合？
今上所明，但云六聚？
问答中，初问有二。
前问五、七离合，今下，问六、七离合。
前云约义差分，故今问显。
答：言立五篇者，僧祇律中。
当宗所明，但云五种犯五种制五犯聚。
其六聚、七聚，即四分下文。
答中。
初文，前示五篇。
问：篇名本出僧祇，题中标云篇者，乃目他宗，非关本部？
答：五法本同，立名乍异。
今借彼名，以标本部。
况篇聚义通，随用无在故也。
其下，明聚。
下文即诸犍度中，或六或七，间列不定。
今且分七、五不同。
具有三义，则入五中：一者名均，二则体均，三者究竟均。
不具此三，通入聚摄。
别释中。
初科可解。
入五中者，僧祇、四分篇聚异名，昔多偏计。
今但云五，无所局也。
下亦合云通入七摄，而云聚者，顺今宗也。
而六、七差分者，亦有义意。
六中含突吉罗，以同体故。
七中离于恶说，以过多故。
次科。
六据体同者，前云正结罪科止有六法故。
七约过多者，吉罗罪众，量等尘沙，随具两分，简易可识故。
问：上具张六聚名体，请知五篇、七聚名相如何？
答：言五篇名者：一、波罗夷，二、谓僧残，三、波逸提，四、提舍尼，五、突吉罗。
言七聚者：一、波罗夷，二者僧残，三、偷兰遮，四、波逸提，五、提舍尼，六、突吉罗，七者恶说。
且列两名，广如戒本疏说。
次问中。
犹恐新学昧彼名数，委曲提示，慈念之深矣！
下指戒疏，文见第一。
彼问：吉罗既通方便，如何在篇？
答：简究竟者，以入篇中；余方便者，入聚所摄。
问：即应偷兰，并简从生，取究竟者用以入篇？
答不同也。
偷兰究竟，或均或杂①，或前或后，难定其罪。
大约分三，忏同堕位，故入聚收云云。
①或均或杂，行宗四·一一：以兰果罪，自分三品，当局名均，相收还杂。
前后如上。
吉罗究竟，体无轻重，故知不杂。
定在末篇，故非前后。
言同堕者，堕有三忏：大众、小众、一人对首。
忏兰亦尔，但兰分三体，互忏不成；堕唯一品，随界三别故为异耳。
问：律中，僧列二百五十戒，戒本具之。
尼则五百，此言虚实？
后问中。
五百之言，他文①所出，与律不同，故问以审之。
①他文，母论：少分毗尼者，有二百五十法，比丘法；比丘尼有五百法。
答：两列定数，约指为言。
故诸部通言，不必依数。
论其戒体，唯一无作；约境明相，乃量尘沙。
且指二百五十，以为持犯蹊径耳。
律中，尼有三百四十八戒，可得指此而为所防。
答中。
初文为二。
初示数不定。
约，即略也。
通言，即僧尼两数。
论下，次显略所以。
初通明体量。
且下，别示两数。
初明僧戒。
蹊径即小路。
律下，示尼戒。
戒是能防，过是所防；戒通过别，从别为言，故云所防。
今准智论①云：尼受戒法，略则五百，广说八万。
僧则略有二百五十，广亦同尼律仪。
次释通中。
彼云②：略则八万四千，广则无量无边。
今对上五百，且以八万为广；望下无量，还成略耳。
既无数量，则知五百言非虚矣。
①智论，一三：式叉摩那若受具足戒，二部僧中受，余如受戒法。
略说则五百戒，广说则八万戒。
第三羯磨讫，即得无量律仪，成就比丘尼。
比丘则三师十僧如受戒法。
略说二百五十，广说八万。
第三羯磨讫，即得无量律仪法。
②彼云，智度五八：但说名字，则二百五十。
毗尼中，略说则八万四千，广说则无量无边。
通释：八万四千者，防八万四千尘劳故。
八万四千尘劳出华严孔目，在三藏法数卷五十。
二、明所犯果报。
就中分二：初、料简起业轻重；二、引文证成来果。
二、犯报中。
先明起业者。
欲明苦果，须考业因。
况造业万差，何由一揆？
如下引经，堕狱年劫，且据制罪一往以分。
自有犯轻①而报深，不妨犯重而报浅。
须推能造所起不同，善恶报应，丝毫不昧。
是知化、制两教，辨业天乖，制则从教重轻，化则论心浓薄。
教唯楷定，缘具则例入刑科；心既不常，动发则须分体性。
因果既异，化制斯分。
必昧宗途，未穷业本。
故先料简，委示来蒙。
①自有犯轻，古迹引大论云：毗尼皆为世俗摄意，不论实相。
为护佛法，不观后世罪多少。
又后世罪重，戒中便轻，如道人杀牛羊等；赞叹女人戒中重，后世罪轻。
初中。
起业要托三毒而生，然毒之所起，我心为本。
此义广张，行人须识。
如忏法中具明业相。
今略述起罪，必约三性而生。
受报浅深，并由意业为本。
故明了论解云：破戒得罪，轻重不定。
有重心破轻戒，得罪重：无惭羞心，作无畏难；或由见起，谓无因果；或由不信生，谓非佛制此戒；或不信破此戒得此报；或由疑生，为定佛制，为非佛制，为定得报，不定得报？
若由如此心破，得罪便重。
若不由如此心，偶尔破戒，重翻成轻。
初文。
前示业本。
业无自性，必假缘生。
缘虽众多，不出心、境。
由境发毒，构造成业。
境是外缘，毒从内发，故明起业，惟推三毒。
毒从我生，我即妄计，即斯妄计，是业之本，故名妄业。
经云：一切业障海，皆从妄想生。
谛求妄本，毕究无依，但是一心，随缘不觉。
以不觉故，硁然计我，由我起毒，因毒生业。
业成感果，果全是苦，苦即生死。
流浪出没，造受更资，如是亿劫，莫知所止。
从本至末，就果推因，少识妄源，粗知苦本。
诸贤览此，岂不自思？
悲夫！
此下，指广。
请寻后篇，不复烦引。
今下，次正叙重轻，又二。
初示犯报分齐。
上二句明犯从心起，示因差也；下二句明报约心分，示果异也。
三性者，性即心体。
心虽万状，论体唯三，二是有记，一号无记。
然据善心，应受福报；由心愚痴，损境义一，业道、制教二俱有犯，但业有少轻，制还依教。
意业，谓能造之主，总上三性，但性据始起，业取已成。
故下，引文显相。
上二句通示。
有下别释。
前明制轻业重，为三。
初标。
二、无下，列相为四。
初二句，无惭心。
无畏难者，释无惭相。
次二句，邪见心。
或下四句，不信心，又二：一、不信圣教，二、不信果报。
或疑下五句，疑惑心，同上二种。
三、若由下，结示。
次若不下，明制重业轻。
反上四心，可解。
今随三性，具列罪相。
次示相。
标中。
三性者，心之总相。
重轻篇聚，无出此三。
对境造作，随前事别。
又不善心，可通一切。
善、无记心，或有不通，如淫、妄、漏失、媒、粗、毁、两之类，可以思之。
一者，善心犯戒。
初、善心者。
虽非粗恶，然是无知。
结业乃轻，违制无别。
谓如僧祇中①，知事比丘暗于戒相，互用三宝物，随所违者并波罗夷。
或见他厌生，与其死具②；看俗杀生，教令早与，勿使苦恼。
此并慈心造罪，而前境违重。
不以无知，便开不犯。
由是可学，皆结根本。
即律文③云：愚痴波罗夷，乃至吉罗亦尔。
别明中，初文。
初明好心犯盗；或下，次明慈心犯杀。
并见下戒。
不以下，示犯所以。
即下，引证。
残下诸聚并加愚痴，故云乃至等。
①如僧祇中，下盗戒一七·二五：如僧祇，寺主摩摩帝互用佛法僧物，谓言不犯，佛言波罗夷。
谓知事人取僧粮食、器具及以牛马，为佛像家营事使役，并得正重。
②与其死具，杀人戒一八·二八：如比丘被官刑戮，刽子因相从人索手巾以作笼头绞绳等，亦有无知五众与者，即名杀具，命终结重。
僧祇：父母被王法，比丘语典刑者，乞其一刀，寻用语者，亦重。
③律文，五九：不知不见五犯者，我说是人愚痴波罗夷、僧伽婆尸沙、波逸提、提舍尼、突吉罗，是为五种犯。
又如萨婆多云：年少比丘，不知戒相，塔上拔草，罪福俱得。
若论来报，受罪则轻。
由本善念，更不增苦；不免地狱，由违受体。
次科。
初明犯报。
由下，释报轻。
上二句明酬本业，下二句明酬违制。
若犯性戒，具受二罪，谓业道也，及以违制。
若犯遮戒，如坏草木，但得一罪，以化教中本不制故，无情可恼。
若后忏洗，复本清净，不同犯性。
广如下智论①中说。
轻重中二。
初明性戒双犯。
若下，明遮戒单犯，又三。
初、正明。
以下，释所以。
若下，示忏净，上明忏遮，不下，简忏性。
篇聚虽忏，业道不亡。
指智论者，如后忏篇，彼云十善戒虽忏，三恶道不除等。
①如下智论，忏篇：大论云：戒律虽微细，忏则清净；犯十善戒虽忏，三恶道罪不除，如比丘杀畜，罪报犹在。
前已具出，恐慢性戒，谓言忏已无业。
谓遮罪经制忏罪灭，性罪行制忏已，违制罪虽灭，业罪不灭。
更依方等事、理，正感好相，倘达罪障不可得理观，方可业理清净。
不尔，三途苦不可免。
可励哉！
二、不善心者。
次、不善心者。
谓贪瞋痴三毒所起，单、复、等分，鼓发七支故。
谓识知戒相，或复暗学，轻慢教网，毁訾佛语。
如明了论述云，有四种粗恶意犯罪：一者，浊重贪瞋痴心；二者，不信业报；三者，不惜所受戒；四者，轻慢佛语。
故心而造，则得重果。
以此文证，由无惭愧，初无改悔，是不善心。
正明中，又二。
初通叙。
上二句，别举犯人学不学故；下二句，合明心相。
如下，引示。
四中，初是总相，摄一切故。
浊重难显，且约三时无悔，名上品心。
下三别相，开痴心故：二是邪见心，三即放逸心，四即骄慢心。
故下二句，总示业报。
以下，钞家结示。
无惭无悔，即是不善始终二心。
该前四种，一一相兼。
初无者，古记云：初犹都也。
虽不出字书，借训显义，从古无妨。
故成论①：害心杀蚁，重于慈心杀人。
由根本业重，决定受报。
纵忏堕罪，业道不除。
如十诵，调达破僧，犯偷兰已，佛令僧中悔之，而于业道，尚堕阿鼻。
故地狱经②云：一、作业③定，二、受果定，诸佛威神所不能转。
广如卷末说陈。
引示中。
初引成论证业随心重。
约制则蚁轻人重，篇聚定故；就业则蚁重人轻，心行别故。
由下，推论所以。
如下，次引十诵转证忏业不亡。
调达，具云提婆达多④，此翻天热，是佛堂弟，阿难兄也。
破僧犯兰，制教罪也；逆业最重，故堕阿鼻一劫。
故下，三、引经转证悔已堕狱。
亦名地狱报应经。
业定、不定，但约三时具阙分异。
三时具者，则为定业。
定有二义，如文列之；不定亦二，反明可解。
诸佛不能转⑤者，众生业力胜佛力故。
下指卷末，即忏篇中。
①成论，卷七：或以心重故有定报，如人以深厚缠杀害虫蚁，重于杀人。
如是等余业，亦有定报。
②地狱经，译经图纪一云：地狱报应经，一卷。
汉安世高译。
今藏中有佛说罪业报应教化地狱经，定此本乎？
而无所引文。
③作业，俱舍·业品四颂云：由重惑净心，及是恒所造，于功德田起，害父母业定。
④提婆达多，观经疏云：此云天热，生时诸天，心皆热恼，知彼出世必破三宝故。
斛饭王子，佛堂弟，阿难亲兄，三十相，出家诵六万法聚，十二韦陀。
⑤诸佛不能转，景德传灯录出佛三不能：一、不能免定业，二、不能度无缘，三、不能尽众生界。
三、无记心犯者。
三、无记多别。
一、无情局无记，有情通三性；二、就情中，报色是无记，心则通三性；三、就心中，三心①局无记，行心通三性。
下明二种：初纵放者，谓泛尔无记；次约睡、狂，即昏迷无记。
①三心，持犯篇二六·一六：先约心辨行前三心，得有止持。
谓识、想、受等，此三非业；流入行心，方成别因。
受体是记，三心无记也。
又济缘一·一二，及行宗一下皆出之。
谓元非摄护，随流任性，意非善恶，泛尔而造。
如比丘方坐，高谈虚论，费时损业，纵放身口；或手足损伤草木地土，和僧媒娶①，妄用僧物，长衣过限，非时入俗，手触僧器，坏身口仪。
如是众例，并通摄犯。
唯除恒怀护持，误忘而造。
此非心使，不感来果。
示心中。
初文又二。
前示心相。
如下，次列犯事。
别举诸戒，临文自对。
高谈费时者，律制行来俯仰，常尔一心，违皆犯吉故。
方，大也。
上明不学制犯。
唯下，简勤学开迷。
①和僧媒娶，媒人戒一九·一五：此律中，诸比丘白二羯磨，差人媒嫁，一切僧残。
今知事白僧，媒娶净人，供给婚具，问僧同和，一切僧残。
若用僧物，同俱犯重。
问：何在此无记犯？
答：祇无知缓慢故欤。
非即如上。
前为方便，后眠、醉、狂，遂成业果，通前结正，并如论中无记感报。
次科。
初句指前列相未尽。
即，犹止也。
前方便者①：或自作犯，如初睡时作漏失意；或教他犯，如杀、盗等；或自业相成犯，如自安杀具等。
若据果成，虽在无记，由假方便，故云通前等。
如论，即下成实。
①前方便者，记云出三相，以或自分。
初自作者，唯自业结果：谓初作漏失等方便，后成睡眠里，或醉狂时，正漏失，果时虽无记，酬方便故结正罪。
次教他者，他业边结自业：谓初教人杀盗，彼正作时，自虽在睡眠等，彼业成时，任运成果。
后自业相成者，自他共成：谓初欲杀彼，自安杀具，后彼由死，自其时虽在眠等，彼命断时，任运结业。
持犯亦有此三门，今记准彼欤。
而立相不同。
问：无记无业，云何有报？
初问中。
征上指论。
答：解有二。
初言感报者，谓先有方便，后入无记，业成在无记心中，故言感报。
而实无记，非记果也。
二者，不感总报，非不别受。
如经中，头陀比丘不觉杀生，彼生命过，堕野猪中，山上举石，即因崩下，还杀比丘。
又如五百问中，知事误触净器，作啖粪鬼等。
如成论①中，睡眠成业，是无记业。
答中。
初句通示。
初下，别释。
先约方便释，即上睡、狂无记也。
初明因前故感报；而下，明正成则非报。
二、约总别两报释，此义通前两种无记。
总报谓地狱总受，别报谓余趣别受。
如下，引证有三，前二证上纵放，后一证上睡、狂。
如经者，未详何经。
不觉是无记心。
五百问，彼说昔有一执事比丘，手挃物器，堕饿鬼中。
有罗汉于厕，闻呻吟声，问之，答云：曾于此寺为僧执事，手挃净器，使不净食与僧。
堕饿鬼中，为虫啖身，不得粪食，故此呻吟。
罗汉为悔，方得啖粪等。
误触，即无记心。
成论，睡眠业者，如梦漏失五吉②之类。
教人自业，如上所明。
①成论，卷八：问云：若处胎中及睡眠狂乱等，能集业否？
答云：此等有思则集业，但不具足。
②梦漏失五吉，失精戒云：律：若乱意睡眠有五过失，一者，恶梦，二者，诸天不护，三者，心不入法，四者，不思明相，五者，喜出精。
五分得五吉罗。
记云：律中，乃至反此得五功德等。
今断此罪，若初睡眠时摄意，梦失，如律无犯；不摄而失，悔五吉罗。
是约无方便也。
又云：善见云：若手捉根而睡，拟出精者，眠中若出，僧残。
通释云：此有方便，故结本罪，理感总报。
问：如前无记，有不犯者，其相如何？
次问中。
征前开忘。
答：前已略明，今更广示。
谓学知戒相，善达持犯，心常兢厉，偶尔忘迷，由非意缘，故开不犯。
如长衣过日忘不说净，善摄根门便睡漏失，扶持木石失手杀人，如是等缘并非结限。
反上所怀，并结正犯。
答中。
初二句指前标后。
谓下，正答。
初叙学人。
偶下，示迷忘。
如下，略列戒相。
反上，谓非学人，翻对可解。
然则业苦绵积，生报莫穷。
虚纵身口，污染尘境，既无三善可附，唯加三恶苦轮。
以此经生，可为叹息。
结叹中。
初二句，示生死长久。
业苦通举因果。
绵谓出没久远，积谓造受众多。
生报别示苦果。
穷，尽也。
虚下，嗟毁犯陷坠。
随妄兴业，故云虚纵。
无三善者，多恶因也。
加三恶者，无善果也。
附，凭也。
加，增也。
以下，正叹。
经生，犹度世也。
息即是气。
二、引证诚报。
如目连问罪报经①云：若比丘、比丘尼，无惭愧心，轻慢佛语，犯突吉罗众学戒罪，如四天王寿五百岁，堕泥犁中。
于人间数，九百千岁。
第二引证。
正明中。
初目连问经。
初标犯人。
据下三众，皆犯吉罗，罪报同僧。
今约通该六聚，故但举二众耳。
无惭下，示犯心。
然果报随心，延促不定：或浊重邪见，纵犯轻罪，何止此数；或惭愧慈心，虽犯重愆，未必如数。
准知经中且据一相，故约无惭轻慢，以定来果不差。
必具此心，则定如岁数矣。
上四句，准经，贯下六聚。
犯下，列相。
经中通云堕狱，准杂心，别对六狱。
泥犁，即是狱名，此翻无去处。
初吉罗中。
四天王宫，与日月齐，在须弥峰半腹。
堕泥犁者，即等活地狱。
天五百岁，为狱一昼夜。
人间九百千者，以人间五十年为天一日，一千五百年为一月，一万八千年为一年，十八万年为十年，一百八十万年为百年，九百万年为五百年。
上约小数。
若用大数，十万为千②，合云九十千。
窃疑经误。
①目连问罪报经，现行经本题云佛说目连问戒律中五百轻重经。
卷上失译人名，今附东晋录。
通释：下记云，汉世高译，疑别有异本耳。
又钞多所引用之中与现行经颇有不同，或又考现本有阙漏矣。
经末高丽大藏都监书曰按文，国本有三百六十七问，丹本同此，则宋本只有二百二十问。
今取二本补之，然亦不满五百云云。
以知多异本也。
追点此日阅僧祇卷尾私记后注云：此下旧有犯戒罪报轻重经一纸，今勘与世高所译者似同，此不书入。
即知藏中别有经矣，今钞引者是也，非五百问经，处处引彼论则直题五百问，按同经异译耳。
②十万为千，下记出大算法云：或以百百为千，千千为万，万万为亿等。
准之，百百即一万，一万为千，计九百万年，则九百千岁，全合经文，还为经误算者乎！
然自下举数，并例以十万为千，此中特异，为经本误耳。
第二波罗提提舍尼，如三十三天寿命千岁；于人间数，三亿六十千岁，堕地狱中。
二、提舍中。
三十三天在须弥顶，此堕黑绳地狱。
彼天千岁，为狱一昼夜。
人间数者，人间一百年为天一日，三千年为一月，三万六千年为一年，三十六万年为十年，三百六十万年为百年，三千六百万年为千岁。
①千万为亿，依下万万为亿，今云千万，又下百百为千，即一万也，今十万为千。
窃疑大数亦有多别欤。
所谓亿有四种等。
然亿从减，千依增者，恐似有差互可寻。
然前后通皆十万为千，千万为亿，盖又一途法耳。
第三波逸提者，如夜摩天寿二千岁；于人间数，二十一亿四十千岁。
三、波逸提。
夜摩及后三天，并依空住，通前即欲界六天也，此堕众合地狱。
人间二百年为天一日，六千年为一月，七万二千年为一年，七十二万年为十年，七百二十万年为百年，七千二百万年为千年，十四千四百万年为二千岁。
千万为亿，成十四亿，十万为千，成四十千。
检经本作二十四亿，二字错，合作一字。
钞云二十一者，据算甚差，必应传误矣。
第四偷兰遮，如兜率天寿四千岁；于人间数，五十亿六十千岁。
四、偷兰遮。
堕嗥叫地狱。
人间四百年为天一日，万二千年为一月，十四万四千年为一年，一百四十四万年为十年，一千四百四十万年为百年，十四千四百万年为千年，二十八千八百万年为二千岁，五十七千六百万年为四千岁。
千万为亿，成五十七亿，十万为千，成六十千。
钞与经文皆云五十亿者，脱七字耳。
第五僧伽婆尸沙罪，如不骄乐天寿八千岁；于人间数，二百三十亿四十千岁。
五、僧残。
堕大叫地狱。
人间八百年为天一日，二万四千年为一月，二十八万八千年为一年，二百八十八万年为十年，二千八百八十万年为百年，二十八千八百万年为一千年，八个二十八千万即二百二十四千万，八个八百万为六千四百万，共计二百三十千四百万为八千岁。
大数以论，即二百三十亿四十千岁。
经本作三十千岁，字误。
第六犯波罗夷罪，如他化自在天寿十六千岁，堕泥犁中；于人间数，九百二十一亿六十千岁。
六、波罗夷。
堕焰热地狱一昼夜。
人间一千六百年为天一日，四万八千年为一月，五十七万六千年为一年，五百七十六万年为十年，五千七百六十万年为百年，五十七千六百万年为千年，五百七十六千万年为十千岁，三百四十五千六百万年为六千岁，共计九百二十一千六百万年为十六千岁。
涅槃中：犯突吉罗罪，如忉利天日月岁数八百万岁，堕地狱中。
与上经文不同者，此谓数有大小，即万万为亿之量也。
次涅槃中。
初引经。
忉利天即三十三天。
日月岁数亦约人间计之。
与下通会。
俗中算数，十十为百，十百为千，十千为万，十万为亿，十亿为兆；或以百百为千，千千为万，万万为亿等。
前经据其大数，涅槃从小数。
然二经对天不同，九百八百之异，未可和会。
自上引经，并是佛说正翻，非谓失译、疑、伪。
勿得纵心罪境，曾不反知。
一犯尚入刑科，多犯理须长劫。
劝信中。
初指经。
是佛说者，人可信也。
目连问经即汉安世高译。
涅槃是北凉昙无谶译。
藏中经有失译，谓无译主名字；又有疑经，谓真伪难明；复有伪经，浅近可别者。
犹恐愚者虽见经文，意谓时赊土异，传文至此，焉知佛说，故特遮之。
今时多同此见，率堕邪林，良用悲痛。
勿下，正劝。
不反知者，谓不省己过。
刑科谓六狱受苦。
长劫者，智论云：如大城方四千里，满中芥子，有长寿仙百年取一，芥城虽空，劫犹未尽。
又方四千里石，百年一拂，石虽摩尽，劫亦未尽。
此喻时劫，不可穷也。
今时不知教者，多自毁伤云：此戒律所禁止，是声闻之法。
于我大乘，弃同粪土。
犹如黄叶，木牛、木马，诳止小儿，此之戒法亦复如是，诳汝声闻子也。
斥愚中，初科。
上句示其愚暗。
自毁者，身为佛子，反毁佛教故，又自身禀戒，反毁戒律故。
如黄叶等，此明倚滥，即佛经中有此言。
故涅槃云：婴儿啼哭之时，父母即以杨树黄叶而语之言：莫啼，我与汝金。
婴儿见已，生真金想，便止不啼。
然此杨叶，实非金也。
木牛、木马，木男、木女，婴儿见已，亦复生于男女等想。
此明如来追述尔前施小之意。
至涅槃时，决了权疑，同归常住，宁复有小耶？
此所谓不知教也。
原夫大小二乘，理无分隔。
对机设药，除病为先。
故鹿野初唱本为声闻，八万诸天便发大道；双林告灭终显佛性，而有听众果成罗汉。
以此推之，悟解在心，不唯教旨也。
正破中，初文。
初二句叙教本融。
若据大小，理教实异①，今约从本施出，或约开会有归，故云无分隔耳。
对下，明因机故异。
故下，引证。
初证说小悟大。
即无量义经，彼云：善男子，初说、中说、今说，文词是一，而义别异；义异故，众生解异；解异故，得道亦异。
善男子，初说四谛，为求声闻人，而八亿诸天来下听法，发菩提心此证前。
义钞作八万；次说方等、般若，菩萨修行，而百千比丘、无量人天，得须陀洹等。
双下，证说大悟小。
即涅槃云须跋陀罗②闻佛说大涅槃甚深妙法，得法眼净。
乃至漏尽，得阿罗汉果等。
以下，准经显意。
此谓：如来一音演法，众生随类得解。
然此但望言教是一，至于佛意，不无密赴，故使随类得益也。
此明不以所学，即判大小。
但达其大者，一切归大，何妨学律？
志之小者，所为皆小，徒自穷经。
故曰在心，不唯教也。
①理教实异，小乘九部所诠教，但生灭四谛及十二因缘，理局我空法有；大乘十二部，广说六度，理该二空。
②须跋陀罗，西域记云：唐言善贤。
鸠尸那城梵志，年一百二十。
泥洹经云：须跋聪明多智，诵四毗陀经，通一切之书，为人所敬。
闻佛涅槃，方往佛处，闻八圣道，心意开解，遂得初果。
从佛出家，又为广说四谛，即成罗汉。
故世尊处世，深达物机。
凡所施为，必以威仪为主。
但由身口所发，事在戒防；三毒勃兴①，要由心使。
今先以戒捉，次以定缚，后以慧杀，理次然乎！
今有不肖之人，不知己身位地，妄自安托，云是大乘，轻弄真经，自重我教。
即胜鬘经说：毗尼者，即大乘学。
智论云：八十部②者，即尸波罗蜜。
如此经论，不入其耳，岂不为悲？
次科为二。
初推戒功，先叙佛偏弘。
施为者，通语一期化物轨度。
威仪即目戒学。
主犹尊也。
但下，出所以。
初、明对病。
身口即业。
心使是惑。
勃，卒也。
今下，明次治，显戒学居初，释成为主耳。
今有下，二、斥诳妄。
初叙所计。
位地谓薄地凡夫。
安托谓无疑畏。
轻真经者，毁律教也。
重我教者，党所习也。
即下，据教反质。
二文并约开会之义。
由本小教，归一佛乘，故两皆云即。
八十即目段数，部即指根本一部。
声闻但云尸罗，菩萨则加波罗蜜，即六度之一。
如下，伤其愚暗。
教虽显了，闻而不信，故云不入耳。
①勃兴，左传·庄公十一年：禹汤罪已，其兴也浡然。
孟子：苗浡然兴之。
尔雅注：浡然，兴作貌。
②八十部，十门中记云：如来灭后，迦叶结集，为八十诵律。
又行宗记一·五云：八十诵者，即根本部，波离结集。
一夏九旬，八十番诵，故以为号。
今指根本一部，即根本上座部，摩诃僧祇部。
故摩耶经云：若年少比丘，亲于众中，毁訾毗尼，当知是为法灭之相。
涅槃又云：若言如来说突吉罗，如上岁数入地狱者，并是如来方便怖人，如是说者，当知决定是魔经律，非佛所说。
以此文证，如来悬知未来有此，故先说示，以定邪正，不令有滥。
而有同前群党，可谓即是魔民。
三中。
初引摩耶。
毗尼住持偏胜①，毁之则法将灭矣！
次引涅槃，初叙邪说。
如上指前所引。
方便怖人，言不实等。
如下，决破。
上引经文。
以下，准经深责。
①毗尼，住持偏胜，序记卷一·一六：善见云：毗尼藏者，佛法寿命；毗尼藏住，佛法方住。
又遗教等经，并指毗尼以为大师，若我在世，无异此也。
而故违逆，自陷深殃。
四中。
标宗中引般泥洹经、善见论，并同遗教，故言等经。
然既喻师，固当承顺，违师则陷逆，毁戒则堕苦故也。
故百喻经云：昔有一师，畜二弟子。
各当一脚，随时按摩。
其大弟子，嫌彼小者，便打折其所当之脚；彼又嫌之，又折大者所当之脚。
譬今方等学者，非于小乘，小乘学者，又非方等。
故使大圣法典，二途兼亡。
以此证知，今自目睹。
五中。
引经。
师喻如来，弟子喻学者，脚喻两乘，按摩喻寻究。
其下，喻学大毁小。
彼下，喻学小毁大。
譬下，法合可解。
方等即大乘之通名。
以下，显验。
且菩萨设教，通道济俗，有缘而作，不染其风。
初心大士，同声闻律仪，护讥嫌戒，性重无别①。
即涅槃经中，罗刹乞微尘浮囊，菩萨不与，譬护突吉罗戒也。
又智论云出家菩萨，守护戒故，不畜财物，以戒之功德胜于布施如我不杀，则施一切众生之命等。
以此文证，今滥学大乘者，行非可采，言过其实，耻己毁犯，谬自褒扬。
余曾语云戒是小法，可宜舍之，便即不肯；可宜持之，又复不肯。
岂非与烦恼合？
卒难谏谕，又可悲乎！
六中。
初叙深位。
上二句，示化教义，声闻之教止通道耳。
有缘作者，为利众生，现行十恶②。
故不染风者，自无染浊过失，必具二利，方许行之。
准下文③，须至八地，或云初地已去。
次明初心，又三。
初示所修。
自地前三贤等，未破无明，容生染浊，未可如上。
而同声闻者，以出家菩萨必兼小戒故。
又三聚中，律仪断恶，大小不异故。
即下，二、引证。
涅槃。
罗刹喻三毒，浮囊喻戒体。
一、全乞，喻犯重；二、乞半，喻犯残；三、乞三分之一，喻犯兰；四、乞手许，喻舍堕、单提；五、乞微尘许，喻犯吉。
文举吉罗，以轻况重。
又下，引智论。
不畜财者，亦护遮故。
而言等者，彼云：不盗者，已施法界有情之财，即用戒法行己化他，即名法施遍众生界。
以下，三、准斥。
初叙滥。
行非可采，所为庸常也。
言过实者，高谈虚论也。
耻己犯者，虑他见轻也。
谬自褒者，言我大乘人，不拘小检也。
余下，明面折。
烦恼合者，纵放为恶，顺欲情故。
①无别，涅槃云：菩萨持四重禁及突吉罗，敬重坚固，等无差别。
②现行十恶，摄大乘论曰：甚深殊胜者，由是品类方便善巧行杀生等十种作业，而无有罪，生无量福。
然非通开薄地，所谓无性，摄论云：悲愿相应，后得妙智，行杀生等十种作业。
世亲论云以他心智了知彼心，无余方便能转彼业，行杀生等是也。
故钞主及慈恩等，偏约地上判之。
③下文，沙弥篇引涅槃云：若不住不动地，有因缘故，得破戒。
此则八地已上，或可净心地已上。
今僧尼等，并顺圣教，依法受戒，理须护持，此则成受；若元无护，虽受不成。
故萨婆多①云：无殷重心，不发无作。
七中。
明今禅讲之众，所学虽殊，未有不受戒者。
若本为持，则发戒品；反此徒受，定无有戒，则将何以为僧宝？
以何而消信施？
空自剃染，终为施堕。
又复方等大乘，止开心解，不拘形服。
净名居士，华严知识，随缘化物，不假形仪。
今既通方，何劳剃染？
如能省己，当自摩头。
①萨婆多，卷一云：有殷重心，有身口无教。
纵使成受，形仪可观，佛法住持，理须同护。
今时剃发染衣、四僧羯磨、伽蓝置设、训导道俗，凡所施为，无非戒律。
若生善受利，须身秉御之处，口云我应为之；若污戒起非，违犯教网之处，便云我是大乘，不关小教。
故佛藏立鸟鼠比丘之喻，驴披师子之皮，广毁讥诃，何俟陈显？
第八科。
分二。
初、劝其护法。
前举体相以劝。
成受是体，形仪即相。
今下，列住持之相。
剃染，人也；羯磨，法也；伽蓝，处也；训导，事也。
四僧或约四位①，或但初位。
若下，次责其诳妄。
初叙贪利附小。
若污下，明拒犯倚大。
故下，引责。
佛藏第一佛告舍利弗：譬如蝙蝠，欲捕鸟时，则入穴为鼠；欲捕鼠时，则飞空为鸟。
而实无有鸟、鼠之用。
其身臭秽，但乐暗冥。
舍利弗！
破戒比丘，亦复如是，既不入布萨自恣，亦不入王者役使。
不名白衣，不名出家等。
又十轮经第七云自于大乘诸行境界，不曾修学，未能悟解。
于大众中，自号大乘，为名利故，诱诳愚痴，令亲附己，共为朋党。
譬如有驴，披师子皮，而便自谓以为师子。
有人遥见，谓真师子，及至鸣已，皆识是驴等。
广下，指前二经，略如上引。
俟，待也，言彼经详委，不待此陈而后知也。
恐后无知初学为彼尘蒙，故曲引张。
犹恐同染，悲夫！
示意中。
初示广斥之意。
彼即滥大不肖②之者。
尘蒙谓邪言恶见，坏信丧道，犹如尘垢秽于净物故也。
犹下，嘱累。
所谓素丝③易染，朱紫④难分，虽委曲指陈，犹未能知返。
岂非禁情节欲，举世之所难；纵意为非，是人之所欲。
且祖师之世，其风尚然，况及于今，无足怪矣。
①四位，集僧篇四·二二明四种僧：一、四人僧，二、五人僧，三、十人僧，四、二十人僧。
具如彼中。
②不肖，史记·五帝本纪曰：尧知子丹朱之不肖。
肖，似。
不肖，言不如人也。
③素丝，墨子：墨子见染丝者，泣而叹曰：染于苍则苍，染于黄则黄，故染不可不慎也。
非独染丝然也，国亦有染。
汤染于伊尹，故王天下；纣染恶来，故国残身死，天下戮。
④朱紫，论语·阳货：子曰：恶紫之夺朱也，恶郑声之乱雅乐也，恶利口之覆邦家者。
注曰：朱，正色；紫，间色。
四分律行事钞资持记卷第十四四分律行事钞资持记卷第十五宋余杭沙门元照撰记随戒释相篇第十四释释相篇题中，戒相二字，通目戒本，即是所释。
随释二字，局在今钞，即为能释。
然戒本中①，但列名种②；辨成持犯，备在广律。
今还采摘律文，旁涉群部，随于戒下，条别委示，故云随戒释相也。
问：此是宗钞，那云释耶？
答：释谓随举一戒，直显持犯重轻之相，非同戒疏随文牒释。
问：何者为相？
答：如后释戒，三科③束之：一、所犯境，二、成犯相，三、开不犯。
总为相矣。
更以义求，亦为三别：一、犯与不犯，二、犯中有轻重不同，三、有方便、根本差别。
统论其相，不出心、境，如下更解。
①戒本中，律本中初二十一卷名僧戒本，每一一戒，初出缘起，次标戒本，后随文释。
中名戒本，后名广解。
南山祖师别出戒本别行，四分戒本是也。
今之所谓戒本，约别行本。
广律指广解及条部毗尼也。
②名种，名谓八种篇名，种谓篇内戒支。
济缘云：名如波罗夷，种如淫、盗等，相如一淫中有多少也。
③三科，如淫戒犯境，人、非人、畜三趣；约报，男、女、二形等；约处，女三、男二。
是等名境。
犯相具四缘，一、正境，二、染心，三、作方便，四、与境合，即成正犯。
不犯有二：或一向不犯，无染心者；或止方便，境差等也。
此篇来意，准律·条部。
但以正本持犯未具，下更列之。
今为诸篇未足，故别生一位，使条理随相，楷式轨定。
注显中。
上二句，标示所准。
条部者，律中僧尼戒本、二十犍度、五百、七百结集之后，别为一篇，涉于三卷，名条部毗尼，乃条前戒本①，决释疑滞。
如前淫戒，未明三道②分齐、道俗二境成犯之相；波离一一别问，如来随问答释，使前戒本持犯委足。
然今藏中律本多为调字，窃疑音误，无别所以。
有人释云：佛在世时，星罗别制，波离调和部类，故云调部。
以条字义显，大师易之。
此说无据，未足可取。
但下三句，先示条部所立。
正本即前戒本。
下列者，以条部在第四分后故。
今下，正明此篇所准。
诸篇，即指此钞上下文也。
未足有二：一、虽有犯名，二百五十未必尽故；二、纵有名种，未知成犯缘相③楷式故。
然条部在律之末，随相当钞之中，今但准彼未足重条之义，非谓准于前后也。
①条前戒本，小补韵会：师古曰：凡言条者，一一而疏举之，若木条焉。
②未明三道，考律初戒本中，具明女三、男二之道及入毛头成犯，道、非道，境想等，但后调部中委曲文耳。
又后自淫自面门及大道之相，又强逼犯不犯等具明之。
又前戒本明人男女、非人男女、畜生男女及二形、黄门等，而未分道俗二境，后委明五众能犯所犯之相等也。
③未知成犯缘相，谓持犯篇中，虽亦明成犯七缘，但是诸戒通缘，而随戒别缘未彰故。
比丘有二百五十戒。
智论云：若但说名字，则二百五十。
毗尼中，略说则八万四千，广说无量无边。
故出家人①，有无量无边律仪。
在家人不具尸波罗蜜，出家者即具戒度也。
依之修行，善识其种相者，便发生定慧，克翦烦恼。
若暗于所缘，随流染惑，岂能反流生死，方更沉沦苦趣。
所以依教出相，具显持犯。
必准此行之，庶无祸害焉。
本文初科三段：初、明顺教成益；若下，二、明迷教致损；所下，三、示今述作。
初文。
初句标教本。
注引智论·尸波罗蜜中文②。
说名字者，此局戒本为数也。
毗尼中者，指广律也。
八万四千③，对尘劳门④也。
望上为广，望下犹略，故云略说。
无量无边，此从境也。
故下，校量道俗，意令学者知己尊胜，勿自轻也。
尸波罗蜜与下戒度，梵华互举，令易解也。
依下二句，明顺教。
上句是行，下句即解，行解两具，戒学功成。
便下，显胜益。
克，能也；或作剋，削也。
次段。
反上三意。
初句暗教，即无解也。
所缘是境，由迷于教，故不了境；或可所缘即指教相。
次句随染，即阙行也。
染谓封著，惑即迷乱。
岂下二句，彰损，可知。
三中。
上二句示述作。
依教之言，别在今宗，通该三藏。
必下，劝修。
庶，望也。
祸害，即上苦趣，谓三途也。
此且举损以劝，须知奉戒不唯免害，发生定慧必由此尔。
①故出家人，智论十三初品·尸罗蜜多中出略云：居家持戒，凡有四种：下人持戒，为今世乐；中人持戒，期后世福；上人持戒，为涅槃；上上人持戒，为佛道。
出家戒亦有四种：一者，沙弥沙弥尼戒乃至四者，比丘僧戒也。
复次居家愦闹多事，结使之根；出家恬澹寂寞，是故出家行道为易。
复次出家修戒得无量善律仪乃至是故白衣虽有五戒，不如出家等。
又云比丘尼略说则五百戒，广说则八万戒。
第三羯磨讫，即得无量律仪等。
如上篇引，今后一段，取此等文尔。
②尸波罗蜜中文，通释云：今所引有二段，初出论卷五八尊导品，略言：阿难白佛：世尊何故不称誉檀、戒等，乃至十八不共法，但称誉般若波罗蜜？
佛言：般若于诸度为尊导故。
又云：佛告憍尸迦：若受持般若波罗蜜多，正忆念不离萨婆若心，无量戒众、定众、慧众、解脱众、解脱知见众成就。
今之所引初文，释此戒众论文也；次故下文，正第十三卷尸罗波罗蜜中文也。
③八万四千，若依教乘法数，异上三藏法数，彼结偈曰：十使互具成一百，历十法界成一千，身口七支为七千，三世共成二万一，四心各具二万一，共成八万四千数。
上约所防尘立。
若依能防，彼出二种。
初依纂要，谓二百五十戒，历四威仪成一千，约三世成三千，配七支二万一千，约四心八万四千也。
次依楞严疏，谓：二百五十约四威仪，一千；约三聚戒，三千；约七支，二万一千；配三毒、等分四心，八万四千。
又导俗篇记三九·一，更有一说可见。
④对尘劳门，三藏法数第五十略云十使互具成一百，约三世成三百，现在时促故但一百；过未二世，每一使复互相具，故二世二百，使成二千，共现在一百成二千一百；约贪、瞋、痴、等分四种，成八千四百，又历四大六尘，总成八万四千也。
出华严孔目云云。
尘，即染污之义，谓烦恼也。
劳，即劳役，由邪见烦恼，染污真性，劳役生死故。
今但随戒别指，直陈进不。
若通明心境，具在方轨持犯中。
示通别中。
此篇逐条显相，名别事持犯；后章统收篇聚，名总义①持犯。
由别显总②，以总收别，前后相照，持犯方明。
欲令预晓二篇来意，故此示之。
指，即示也。
直陈者，简去义章，在后篇故。
进谓无过可行，不谓有教制止。
方轨持犯，准题文倒。
①总义，下张七门，总判诸戒持犯相故。
然前云别事，后云总义者，随戒但约事境，持犯多据义门故也。
故以事义二字互安。
②由别显总，下篇曰：以前随相，约事乃分；至于统明，未可精识，故甄别之。
今记二句偏显后篇之意，谓以对今别显后总，后总还统今别，必须前后相照，不可唯局别目也。
然戒是生死舟航，出家宗要。
受者法界为量，持者麟角①犹多。
良由未晓本诠，故得随尘生染。
此既圣贤同有钦序，何得抑忍不论？
故直笔②舒之，略分四别：一者，戒法，此即体通出离之道；二者，戒体，即谓出生众行之本；三者，戒行，谓方便修成，顺本受体；四者，戒相，即此篇所明，亘通篇聚。
第三科中。
初二句标叹戒功。
依此净戒，得越苦海，故如舟航。
凡入道门，无不禀戒，故是宗要。
受下，明多犯所以。
受时遍境俱发，故通法界；随中一行犹难，故如麟角。
受多持少，患在迷教，故云良由等。
本诠，即目律教。
尘染，即是毁犯。
此下，示意列章。
据此首题，止标戒相；今欲委述法、体及行，故当先示须明之意。
上句引圣为况。
上标此字，即指前戒。
圣贤钦序者，即标宗所引诸经律论③赞戒之文是也。
何下，显今须述。
故下，列示章门。
通出离者，贯彻因果④故。
生众行者，基址义故。
顺本受者，是随行故。
通篇聚者，属教诠故。
亘，即遍也。
问：何以不但释相，而总论四戒者？
答：戒是一也。
轨凡从圣⑤名法，总摄归心名体，三业造修名行，览而可别名相。
由法成体，因体起行，行必据相。
当知相者，即是法相，复是体相，又是行相，无别相也。
若昧余三，直尔释相，既无由序，不知所来，徒自寻条，终难究本。
故戒体中云：人并受戒，少有明识，故于随相之首，诸门示现。
准知己身得戒成不，然后持犯方可修离。
圣意昭显，学者宜知。
①麟角，颜氏家训云：学者如牛毛，成者如麟角。
通释：或可法界喻受人多，三千僧尼无不受者故。
麟角况持者少，浇末恶世精持叵得故。
极成劝励。
故以至大至小为况，不以能喻责。
记欲能喻、所喻均故，约受随合之。
②直笔，下卷批文云：直笔书通，不事虬文。
记云：直笔书者，不演义章，删除异论，离诸曲碎故。
龙身有文彩者，谓之虬。
③经律论，问：大小二论，贤圣所集，宜钦敬而序述；经律二藏，世尊亲演，岂复钦慎而宣之？
答：涅槃云：佛亦有师，所谓法也。
梵网云：是卢遮那诵，我亦如是诵。
是知法是诸佛师，佛唯传通之人，岂不钦序？
又四分戒本后偈云：如过去诸佛，及以未来者，现在诸世尊，能胜一切忧，皆共尊敬戒，此是诸佛法。
④贯彻因果，谓该贯因果二位也。
下云：轨凡从圣名法。
法有超凡趣圣之功，故云通出离道。
道是超趣义。
凡圣即因果之二位。
⑤轨凡从圣，法从圣名，标宗叙法云：虽复凡圣通有此法，今所受者，就已成而言，名为圣法。
谓法有革凡成圣之功，故云轨凡从圣。
从谓随顺克成之义。
就初戒法，受缘已明。
今略标举，显知由径。
且分七门：一、圣道本基；二、戒有大用；三、略知名趣；四、具缘不同；五、优劣有异；六、重受通塞；七、震岭受缘，时代不同。
初、言圣道本基者。
初科。
圣道者，通语三乘。
本谓根本，基即基址。
本喻戒法发生于圣道，基喻圣道依凭于戒法。
如成实云：戒如捉贼，定如缚贼，慧如杀贼。
三行次第，贤圣行之。
即经云：依因此戒，得生诸禅定及灭苦智慧。
又律云：为调三毒令尽故，制增戒学。
又云：戒者，行根、面首①。
集众善法，三昧成就②。
次顺明中。
初正明。
贼即三毒，能劫善财，侵害慧命，故以喻焉。
随境禁制，故如捉；摄止一处，故如缚；用智照破，故如杀。
捉缚通凡，杀唯局圣。
初果破见，亦得名杀；终至无学，杀方究竟，是以罗汉彰名杀贼。
然虽圣道亲在缚杀，推其元由，功由先捉，本基之义，于兹彰矣。
贤者现修，圣人已成，大小虽殊，行门无别。
是以五分功德以戒为初，无上菩提以戒为本，安有弃戒别求圣道！
智论所谓无翅欲飞，无船欲度，圣言深勉，可不信乎！
即下，引证。
文有三段。
遗教依因，同前基本。
诸禅定者，四禅四空，定相差别，故马鸣释云有色、无色解脱功德是也。
灭苦智者，苦即见思二惑，是苦本故；智即三十四心③，以能灭故。
次引四分，示佛制意本为圣道，调毒令尽即是果成。
后文，即本律④说戒犍度释波罗提木叉文。
上句喻显。
根喻生长，面首喻高胜。
下二句，法合。
集众善者，统万行也。
三昧成者，资禅观也。
具斯二义，故同根首。
①面首，记喻高胜。
若依毗婆沙，又有积集义。
彼云：戒名为头，能见苦谛等色，闻名身等义，嗅觉意花，尝出离无事寂静三菩提味，觉禅定解脱等触，知色阴等法。
记释曰：头则具纳六尘，戒则总收众善，故以喻焉。
标宗引之，若依之，面首合集众善法，以根合三昧成就，依戒成三昧，即是根义。
②三昧成就，问：以面首高胜喻，如何合三昧成就？
答：三昧中能观高妙殊胜之理，犹如面首能见高远之处。
然禅观之功，偏由戒成，故面首高胜，合三昧成就也。
③三十四心，四教集解中：三十四心者，八忍，八智，九无碍，九解脱也。
此依大论，因时未断，至树王下通总断之。
若依俱舍、婆沙意云，下八地惑，初修禅时先已断竟。
非想九品，见思全在，用九无碍及九解脱。
④本律，卷三五：波罗提木叉者，戒也。
自摄持威仪住处，行根，面首，集众善法，三昧成就。
又智论云：若无此戒，虽诸苦行，皆名邪行。
即经云：诸善功德，皆不得生。
反显中。
初引论示。
下引经证，亦遗教文，如标宗委释。
此明无戒，具诸过失。
本基之义，于此弥彰。
余广如戒本疏述之。
指略中。
彼第一云：为道制戒，本非世福。
又云：若原制意，为道方便。
三乘学人，必由斯迹。
广文如彼，余自寻之。
二、戒有大用。
次科。
下叙功能，而首标大用者，良由有用，方见功能，功由用彰，所以先举。
诸佛立教，并有胜能。
明义各别，理须略举。
夫三宝所以隆安，九道所以师训，诸行之归凭，贤圣之依止者，必宗于戒。
略举中二：初、通叙教旨；夫下，别彰戒功。
初中。
上二句总示三藏，须约通别二意释之①。
若就别从强，经论二藏断证功高，毗尼一法住持最胜。
从通兼具，经论并列流通住持，毗尼特彰绝缚元始②。
义虽两通，文从别意，故云并有等也。
明义别者，通示三藏不同也。
须略举者，独标律藏也。
言略有二：一、对余藏，此不明故；二、就律藏，但举要故。
别彰中。
前四句别举。
必下，通结贯上诸句。
初句住持义，次句轨物义。
九道者，除佛道外，三圣六凡，皆被戒训故。
若准涅槃：我亦有师，所谓法也。
又戒经③云：三世诸佛，皆尊敬戒。
是知戒法，佛犹师奉。
今望无非可治，故云九道耳。
三、发趣义，四、本基义。
此之四句，摄尽戒功。
比于余藏，优劣见矣。
①二意释之，钞序卷一·一六，谓剃染禀戒，入道次第，以至受、忏、安、恣、结、说、治、谏，师资上下，行住坐卧，饭食衣服，众法别行，此诸事相，佛法纪纲，住持万代，功由于此。
唯斯律藏，委示规模。
余藏非宗，故所不辨。
若诠理发智，破妄显真，则经论为胜等。
②绝缚元始，戒疏一·一一：为道制戒烦惑难清，要由方便，致设三学，用为治元。
故成论云：戒如捉贼，定缚，慧杀。
又同卷，一四云：律云：为调三毒令尽故，制增戒学。
皆是绝缚为元。
③戒经，戒经后偈云：如过去诸佛，及以未来者，现在诸世尊，能胜一切忧，皆共尊敬戒，此是诸佛法。
故律云：如是诸佛子，修行禁戒本，终不回邪流，没溺生死海。
又戒经云：若有自为身，欲求于佛道，当尊重正法，此是诸佛教。
次引证中。
初引本律，通证余三义①；后引善见，别证初义。
又律·序偈，明越度生死；戒本偈，明能至佛道。
准律序偈，先举喻云：如人欲度河，用手及浮囊，虽深无没忧，便能到彼岸。
钞引合法，对喻可知。
戒本偈中：初句召行人，次句明本志，第三示行法。
正法即指戒也。
下句除惑倒②。
①证余三义，谓今科初，律偈如是诸佛子，修行禁戒本，证轨物义。
次戒本偈欲求于佛道，当尊重正法，证发趣、本基之二义。
正法是戒。
次科善见，别证第一住持义。
问：远求佛果，须藉万行资粮，岂贵戒足？
答：万行由戒发趣，万善本基于戒而立，故以求道尊戒，证发趣、本基二也。
②除惑倒，谓戒本偈，部主法正尊者所置，恐迷惑颠倒，疑非佛语，故结示此是诸佛教。
故云除惑倒。
故结集三藏，此教最先①。
善见②云：毗尼藏者，佛法寿命。
毗尼藏住，佛法方住，故先结之。
举结集中。
初文：上二句彰胜；善下，引示。
有情之类，色心存亡，依于寿命；佛法兴废，实在毗尼。
此即论家显示当时结集之意。
①此教最先，标宗篇卷三·三：萨婆多又云：何故律在初集？
以胜故、秘故。
本律五四五百结集中优波离先集律，次阿难集经，后集论，论中不出能集之人。
若依大论第二，阿难先集经，次波离集律，后阿难复集论。
又本律五百人，智论千人，今钞依律，故云最先。
②善见，此结集之时文，彼云：大德迦叶语诸长老：为初说法藏，毗尼藏耶？
诸比丘答曰：大德。
所以尔者。
余经但泛明化迹，通显因果，事随理通①，言无所寄②。
意寔深远，昏情未达。
虽欲进修，鲜得其要。
多滞筌③相，由迷教旨。
推释中。
初句总征。
余下，别释，先经后律。
经中又二。
初四句示诠相虚通。
化迹谓往昔因缘，因果即三世报应。
事随理者，事别理通，经宗理故，设有事相，融归于理。
故有一多互入，大小相容。
况意在忘言，随立随遣，故云言无寄也。
意下六句，显幽深难学。
犹恐愚者不体今意，妄生轻重，故此遮之。
筌即取鱼之器，喻言教也。
①事随理通，谓经论所宗，以理融事，如般若以五蕴、十八界诸法为空，楞伽皆为如来藏，起信论一切为真如等。
②言无所寄，如云一切法是空，空亦空，言语虚通，无所寄托。
非如律藏，立法轨用有仪。
③筌，庄子第八外物篇：筌者，所以在鱼，得鱼而忘筌。
蹄者，所以在兔，得兔而忘蹄。
言者，所以在意，得意而忘言。
今案弘明集：不求鱼兔之实，竞攻筌蹄之末。
今戒律大藏，住持功强。
凡所施造，并皆粗现。
以人则形服异世，法则轨用有仪，住既与俗不同，杂行条然自别。
由世随相有，法逐相成，便能纲维，不坠于地。
次明律藏中。
初四句，比前显胜。
故知化教住持功劣，实由诠相微隐故也。
以下，举事释成：初、约异相释；又下，约众法释。
初文中。
人通五众，法该僧别，住即是处。
下引寺诰①，伽蓝制置并存表对。
又大界、净地，摄人摄食，各有分齐，皆异俗之相也。
杂行，言通众、自、共行。
行即是事。
故此四句，即是人、法、处、事，摄相斯尽。
然此四相，道宗纲领②，与世悬殊。
提诱群生，住持万载，实赖此矣。
由下四句，示住持义。
初明世谛依相成立③。
由诸众生，不知空寂，但随虚妄有为之相，乃有世间，故云尔也。
次句明如来顺世立法。
如来说法常依二谛：一、依真谛，泯绝诸法；二、依俗谛，建立诸法。
今此律藏，建立持犯，灭恶生善，随情附相，引接初心。
是以凡所制戒并托缘生，随有开遮皆防讥毁，故云法逐相也。
①下引寺诰，僧像篇三七·三五：有盛德法师，造寺诰十篇，具明造寺方法。
凡立木、石、土、宇，并有所表，令人天识相，知释门多法。
记云：木、石等者，植树表其生长，立石表其坚贞。
戒坛居东，表发生之义。
无常院在西，表倾没非久。
立刹表迷者知归，楼观表道品阶渐，池沼表魔、外洗心，栽莲表行人心净。
今文并存表对是也。
②纲领，十门，钞云：举领提纲，毛目自整。
业疏三·二：若网目之在纲，如裘毛之依领，故云末振毛目。
③世谛依相成立，非时食戒卷二三·四五：智论问曰：若法无时，云何听时食，遮非时食为戒？
答曰：我已说世界名字法有，非实，亦是毗尼中结戒法，是世界中实有；为众人诃责故，亦欲护佛法使久存，定佛弟子礼法故。
又以法能资人，亲成众行，使人能弘法。
故律云：以众和合故，佛法得久住。
次众法中。
佛所立戒，令人禀行，即以法资人也。
上明自行既立，方堪秉御；以成众行，即是弘法，故云亲成等。
是知法有资人之用，人有弘法之能。
非法则人亡，非人则法灭。
人法相资，乃能久住耳。
故下，引证。
亦律序偈，上半偈云：圣众若和合，世尊所称誉。
下半如钞引，释成世尊称誉所以。
①事理二和，行宗：事和谓六事同均，理和即证理无二也。
六事者：戒、见、利及三业也。
又济缘记云：初果已去，见真谛理，理无异体，圣证皆同，谓之理和。
又云：事和通凡圣，理和唯局圣。
又资持记卷四·一释明。
三、略解名义。
依彼梵本，具立三名。
初、言毗尼，此翻为律。
即四分十八法中，毗尼及律，二名不并。
又增一中，七种律也，谓七毗尼。
或以灭翻，从功能为号，终非正译。
故以律翻之，乃当正义。
二、言尸罗，此翻为戒。
即六度所说，良证可知。
三、言波罗提木叉，此云处处解脱。
三、解名义。
列三名中。
初毗尼又四。
初二句翻名。
注显异号，皆传讹耳。
即下，引所出。
十八法者，即调达执九邪，破佛九正，共为十八：法非法、律非律、犯不犯不剃发③、不剪爪，佛制有罪，名犯；调谓有命，若不剃剪，说为不犯。
心念④作恶，不制有罪，名不犯；彼说心起三毒，反说为犯、若轻若重、有残无残犯下四篇，非一生障，名有残；彼说无残。
犯初篇永障，名无残；反说有残、粗恶非粗恶、常所行非常所行、制非制、说非说四是重禁，余是轻，约名正说；调说为非。
四轻余重，是非说；调为是说。
多见妄解，故引疏注出。
此据破僧戒所列。
至拘睒弥⑦犍度，出第二云毗尼非毗尼。
前后两处，华梵各举，故云不并，是知此名律自翻耳。
下复引经，命七灭诤以为七律，所据益显矣。
或下，指非，文见母论⑧。
疏云：古译毗尼，皆称为灭，以七毗尼殄四诤故。
如水灭火，水不名灭，名不附体，故所不取。
故下，显正。
名依体立，经律明据，故云正也。
次戒名中，初翻名。
即下，显据。
六度者：一、檀，二、尸罗，三、羼提，四、毗梨耶，五、禅，六、般若。
六种皆名波罗蜜，此翻为度。
今用第二，证名可知。
此即经论常谈，故通指耳。
后木叉中。
此无异翻，故直示名而已。
处处亦名别别。
①八正，三藏法数略云：谓此八法，不依偏邪而行，故名为正。
复能通至涅槃，故名为道。
一、正见，谓人修无漏道，见四谛分明，破外道有无等邪见，是为正见。
二、正思惟，谓人见四谛时，正念思惟观察。
三者，正语，谓人以无漏智，常摄口业，远离虚妄不实之语。
四、正业，谓人以无漏之智慧，修摄其心，作清净正业，断除一切邪妄之业。
五、正命，谓当离五种邪命，以乞食自活。
六、正精进，谓勤修戒定慧，一心专精，无有间歇。
七、正念，谓思念三学，及五停心，堪能进至涅槃。
八、正定，谓摄诸散乱，身心寂静，正住真空之理，决定不移，是名正定。
②五邪，行宗九·三四：律云，提婆告三闻达多言：我有五法，亦是头陀胜法，少欲知足、乐出离者。
所谓尽形乞食、著粪衣、露坐、不食酥盐、不食鱼肉。
今我持此五法，教诸比丘，足令信乐。
③不剃发，行宗九·五二：发过半月不剃，爪过一麦不剪，并吉。
彼谓系属人身，生长不息，即同有命，剪除成损，不剪无害。
④心念，戒疏云：心念作恶，虽未身口，理违恶微，不制有罪，说为不犯。
调说心起三毒，最是过本，反说为犯。
行宗：意地心念，小机不制，彼不知机，例说为犯。
⑤堕龙，行宗云：伊钵罗龙，曾断伊罗叶，今受龙报故。
⑥先作无犯，又云：四重并开最初故。
调部毗尼云：时优波离白佛言：须提那迦兰陀子与故二行不净行，是犯波罗夷不？
佛语优波离：最初未制戒不犯。
文先作者，佛未制戒之时，此时所作，非是犯戒，诸戒开缘并云最初未制戒时故。
⑦拘睒弥，四三。
⑧母论，卷七，又一之初云：何为灭？
能灭七诤名灭毗尼。
显三次第，即是一化始终。
律则据教；教不孤起，必诠行相，戒则因之而立；戒不虚因，必有果克，故解脱绝缚，最在其终。
显次第中。
初标示。
教、行、果三，不唯戒律，一切教门，次第皆尔，故言一化。
律下，正显：初句，明律先；教不下，明戒次；戒不下，明木叉在后。
次明其义。
初云律者，法也。
谓犯、不犯、轻、重等法，并律所明，即教诠也。
释律义中。
初科。
上句训字。
法以楷定为义，如释题①中。
谓下，释义。
一切戒本，大分为二：前明犯相，后明不犯。
犯中复二，即轻与重。
四义摄尽②毗尼大藏。
就轻重中，复有因果、缺缘、开制之异，故云等也。
显示律名从教而立，故云并律等。
问：余之两藏，亦明行法，何不标名？
问中。
以圣人之教，皆修行之法，而修多罗取贯摄③为目，阿毗昙④以析理⑤彰名，故申此问。
意显今宗独专此号。
①如释题，上卷释题中，引戒疏曰：律者，法也。
从教为名，断割重轻，开遮、持犯，非法不定。
又云：教相所诠，四字斯尽。
谓犯不犯，轻与重也。
何名为犯？
境缘具也。
何名不犯？
起对治也。
何名为轻？
因果微也。
何名为重？
反上句也。
然此四相，非律不分，持犯不滥，有同气候也。
②四义摄尽，戒疏五·六二：若解四字，通决无疑，是则上品，持律之最。
③贯摄，佛地论云：经者，贯摄为义，贯穿所应知义，摄持所化众生。
④阿毗昙，四教仪集解：阿毗昙，此云无比法。
圣人智慧分别法义，不可比之，故云无比法。
论中多问答研核义理，故三学中即是慧也。
⑤析理，析谓剖析，理即理解。
瑜伽云：问答决择诸法性相，故名论矣。
问答决择，是则剖析义。
诸法性相，即是理故。
答：智论云：余藏所诠，意存定慧。
此中显宣戒行，为万善之因基，故先取法名，引生后二也。
答中。
引论示意。
还约三学引生次第，戒范在先，故独名法。
若尔，经亦训法，论翻对法①无比法②等，是则余藏亦得名法，岂独律耶？
答：修多翻线，西竺本名。
此土字书，训经为法。
又论称法者，或从法相，如阴、界、入等；或即法门，谛、缘、度等；或就法体，涅槃理等。
毗尼不尔，中梵本名，复是教诠，名相楷定。
是非可否，必从文断，故与余藏法义天别。
问：彼法门义，亦即从教？
答：若就通论，三藏教诠，并名为法。
但戒引生轨物义胜，先据斯目。
余虽号法，弱故不彰。
若约别论，三名各异。
如上所列。
①对法，四教义曰：新曰阿毗达磨，此曰对法。
对有二种：一者对向，乘圣道因，趣涅槃果；二者对观，以净慧之心，观四谛法。
法有二种：一者胜义法，谓择灭涅槃；二者法相法，即通四圣谛。
②无比法，又云阿毗达磨，此曰无比法，谓无漏法慧为最胜。
所以前标律者。
由出家五众，形服异世，显内法亦异。
而外道、俗流，滥同圣迹，无由取别，妙以法除。
故创弘律名，用显知法。
余如常解。
前后中。
初征。
若据世传，云经律论，此从语便；若对三学，律必当先，故申其意。
由下，释。
以定慧幽隐，邪正难分，简别杂滥，必用律法。
用既在首，义必先标。
内法谓八正道。
外、俗滥同，谓偷形者。
以法除者，如律中，时世饥馑，有外道偷形随众僧后；僧以受戒时分、和尚阇梨等诘之，并云不知，因即陈首。
妙，要也。
故下，结示。
创，初也。
余下，指略。
或约三学次第，或是佛法寿命，故合居先。
此即常闻，故所不释。
二者，戒义。
如杂心说：谓类通法界也。
广如后明。
次释戒义中。
初科。
引杂心者，显示戒义类通周遍，无境不发，无恶不禁。
简余世善局狭不周，禅无漏戒唯情境发，皆非类通也。
指广如后，即戒体中。
智论云：戒者，秦言性善①也。
又善生经云：戒者，制也，制不善法。
或云迮隘，性不容恶；或云清凉，遮烦恼热；或名为上，能上天堂，至无上道。
此但从功能彰名。
广列中。
初科。
智论，言性善者，彼云好行善道，不自放逸，谓性是善，不使从恶故。
善生五释学义，摘在次科。
①戒者，秦云性善，戒疏曰：尸罗者，此曰性善，此从体说。
今以汉释汉也，又今从功能少异也。
又疏云：或名清凉迮隘上天，此举喻明，就能说也。
此与今相通。
或从心辩，如经①云学也，学调伏心等。
二、从心中。
此就所治为名。
身口五根，通须调伏，不唯在心，故云等也。
①如经，即善生经也。
心等，彼接云：智慧诸根，是故名学。
或就体解，即作、无作戒。
如杂心云别解脱调伏。
以体是善，非恶、无记。
三中。
初示召体之名。
如下，引论示体。
初句举名，此与从心语滥。
以下，示体，即约三性简体，是善无作。
问：②此与上性善何异？
答：准前论释，望遮恶为言，故判属功能也。
①从心就体，二科中，戒疏一·二九：如心论、善生云别解脱调伏及学调诸根，此就心说。
如诸论中作、无作戒，此就业说。
②问，记问答中，戒疏：性善从体说，作、无作从业说。
行宗：问：业与体何别？
答：体取戒法，业据受体。
若尔，钞中何以指作无作为体者？
答：彼约受体，与今业同，故不相违。
因明正义①。
戒者，性也。
性通善恶，故恶律仪，类亦通周，故云不律仪也。
若此立名，戒当禁也。
恶法禁善，名之为律；乐杀前生，行顺此法，名之为仪。
若就善律仪，反解即是。
此则以戒从教立名。
四中。
前引诸教，局善以释，于义未尽，是故钞主以义继之，故云因明。
名义两通，故曰正义。
初句示名不局。
戒言性者，借训显义，勿滞字书。
恶律仪，亦名恶戒。
屠儿、猎师、旃陀罗辈，常行杀害，名受恶戒，持恶律仪。
问：如何受耶？
答：以杀为业，发意受行，即为受也，如杂心说。
顺恶易成，不假缘发，但望杀心，遍该生类，故名律仪。
随杀生命，即为持戒。
不律仪者，非善故言不，类通故言律仪；即恶律仪，所出异耳。
若此下，释义。
初二句通示。
戒以性名，性通三性，且论善恶，互不相容，各得禁义。
恶下，别释。
初明恶戒。
通禁制止名律，造作有相名仪。
若下，明善戒。
令反解者，但应回倒善恶二字，改乐杀为慈护，即可见矣。
①因明正义，戒疏一·二九：如古所传，防非禁恶，以解于戒。
然戒通善恶，律仪亦然，不可偏举以释戒义。
凭之两通，义始出于今家耳。
问：如上清凉，岂通恶戒？
答：戒疏云：如经论中，多从善戒，约义得名。
准之，清凉且从善戒而名，若约恶戒义，可名热恼也。
又律云：木叉者，戒也。
此因从果为号也。
五中。
引律者，此说戒法中，释戒序文。
戒是因，木叉是果，今召戒为木叉，即是因从果也。
三、解脱义者。
近而彰名，随分果也：谓身口七非，犯缘非一，各各防护，随相解脱。
远取戒德，因戒克圣，望彼绝累，由遵戒本。
故律云：除结无罣碍，缚著由此解。
余如后说。
解脱中，约近远两义释之。
近中又二。
初标。
言随分者，显非顿脱，即处处义也。
谓下，释：初二句，示境缘别也；次一句，明治行不顿也；下一句，示分果也。
此望随境起护，脱免过非，故云随相。
次、远义者。
此以凡地所受，望后圣果，故云远取。
即前圣道本基义，故云因戒等。
克，犹护也。
圣总三乘，累该五住①。
故下，引证。
亦律序偈。
彼云：众经亿百千，戒为第一最。
欲求第一最，今世及后世，当持此禁戒，终身莫毁犯。
余二句如钞。
问：近远两释，何以分之？
答：此有多异：一、近约止业，远望除惑；二、近是凡地，远即圣道；三、近是就因，远即从果；四、近是渐防，远即顿破。
即戒疏云：戒障有二：一者业非，二者烦惑。
戒净障业，惑待智亡，望分所除，故云别脱。
后智除惑，乃称究竟解脱。
下文指后，即戒体中发戒数量门。
彼明境量等，即别脱之义，可见。
①五住，应法记：三界见惑合为一住，三界思惑离为三住，及无明住也。
四、具缘不同。
若论末代，唯论羯磨一受。
必借因托缘，便能长立。
其受缘相，如上卷一门。
但受是比丘大纲、佛法根本，更略标举。
四具缘门。
叙意中。
初示受法。
末代唯羯磨者，以五受中①，善来、三语、八敬②，唯局佛在；破结微通③，稀而复隐故。
藉因缘者：或发心为因④，余事名缘；或能受为因，所对为缘；或俱因缘，如前已辨。
其下，明重述意。
一门，即受戒篇。
比丘大纲者，摄僧要故。
佛法根本者，住持胜故。
①五受中，此约僧尼合数，八敬亦在五中故。
若别开则有十受。
僧中五受：一、善来，二、破结，三、三语，四、边五，五、中十。
尼中亦五：一、八敬，二、二十众，三、遣信，四、小年曾嫁，五、边十。
然边五、中十，及尼中二十众、小年曾嫁、遣信、边十之六种，俱羯磨受与。
自余善来、破结、三语、八敬四种，共唯有五。
就此五中，善来、破结、羯磨三种通两众，三语局僧，八敬唯尼。
具释如羯磨疏一二·四。
又善来感初果；破结得四果；三语凡中为胜；八敬唯局爱道一人；五百释尼中十一众受，爱道外无余尼，故一尼十僧受。
若依四分，五百释女同八敬得。
自余羯磨受，通在世、灭后、凡、圣。
又破结得中，若因中有期心，至果则果、戒俱得。
若无期心则不得，故有罗汉白衣。
②八敬，一、百岁尼礼初夏比丘足；二、不得骂谤比丘；三、不得举比丘罪，说其过失；四、从僧受戒；五、从僧出罪；六、半月求教授；七、依僧安居；八、依僧自恣。
阿难受佛敕传说，爱道尼合掌云：顶戴持！
即时发得具戒。
③破结微通，戒疏云：破结得戒，通佛灭后。
以善见文五千年前，得三达智，故知果成戒满也。
④或发心为因，受戒中列五缘：一、能受人五，云云；二、所对境六，云云；三、发心乞受；四、心境相应；五、事成究竟。
今发心者，指第三缘。
余事者，自余四缘也。
次释能受者，指五缘中第一，所对者即第二也。
后义通五缘，俱名因缘也。
依毗尼母论云，具五缘①：和尚如法。
两阿阇梨如法。
并谓弟子见、闻无破戒事，堪为师义，是得戒限。
七僧清净。
谓受者三根无染；通望十师，彼此见、闻、疑中，无非法者：方得成受。
片有三根，境非足数。
心不具法，了了知非，故受不成。
羯磨成就者，论中云：若言语不具，前后不次，说不明了，并不成受。
众僧和合、与欲。
若有别众之相，如足数法中所明，受亦不得。
列缘中。
此但撮前受法，径示是非。
分对解释，前已具委。
久听既知，不喜烦释；新学未晓，自可寻之，故略点示耳。
初列五缘，并出母论。
三中，初明受者知师，下至小罪②。
通望下，明十师互知，唯据重夷。
心不具法，谓无戒者，如十三难、十诵白衣之类。
①五缘，受戒篇八·一亦引之，记云：上列诸缘，皆依律本。
此但通证总束五缘，不过人、法，略证所对三、四、五也。
通释云：五缘第二，所对缘有六：一、结界成就，二、有能秉法僧，三、数满如法，四、界内尽集，五、白四教法，六、资缘具足。
今五中初三，当第三数满如法；第四当彼第五白四教法；第五当彼第四界内尽集也。
②下至小罪，受戒篇八·一六：若据律文，弟子知和尚破戒，未显轻重。
准义详之，乃至犯吉罗者，亦不成受。
以犯威仪，不应师德。
又云：余九师，律无正文，准可知也。
又云①：若在家受五戒、八戒，乃至十戒，随毁破一重，如此人者，后出家，不得戒，不得作和尚，即十三难中初难摄。
余十二难同前。
萨婆多②云：若受五戒，破其重者，后舍五戒，更受五、八、十、具戒等，并禅、无漏戒，一切不得。
乃至破八戒中重者，不得如前。
杂相中。
初、又云者，悬取论意，或可引前受缘。
五、八戒下，并略破重之言，故云乃至十戒等。
二、引论示。
彼明六种戒③，随犯一重，余皆绝分。
文中具举五戒，余并略之，故云乃至等。
八字写讹，准论合作十戒，即越过八戒也。
不得如前者，同上五戒也。
①又云，记出二义，初释于今一科中二段，俱多论文，但初约取意，故不标论名，是悬取论意也。
受戒篇引多论，大同今初段故。
次释引受戒篇本律五缘中第一能受缘之义也。
彼第一能受缘分有五种，其第三名身器清净，正引之也。
问：何泛尔云又云耶？
答：次上文云其受缘相如上卷，今更略标举。
今此略举其一二，故只云又云，即还举受缘文也。
②多云，受戒篇记云：多论唯明边难，略证能受第三一缘。
然其边罪，律据具戒，论通白衣，故约三戒次第明相。
谓受五破重后，不得八、十、具。
受八破重，不得十、具。
受十破重，不得具。
不得禅、无漏，通上三位也。
③六种戒，五、八、十、具，及禅、无漏也。
然犯重之言，局前四种。
毗尼母云：不就戒场外，更不结大界，直结小界，不得受具。
今有无难因缘结小界受，亦是非法。
三、结界中。
初斥单结戒场。
更下，不字疑是多写，去之则义便。
直结小界，即目戒场，对大言小，如前结法，可知。
今下，次斥无缘结小界。
此即三小，有难应法，无故为非。
多论又云：若殷重心，则有作与无作。
轻浮心者，不发无作。
又如受后具持，可是愿行相应，依论得戒。
有受无持，但有空愿，无行可副，则不得戒。
故律云共比丘同戒也。
以受、持同故，可有得戒、犯戒之人。
反上则无戒①，亦不犯也。
四中。
初引论示心。
重轻二心，难显其相。
非谓徒然恳恻而已，要在见境明白，上品要誓，方名增上重心。
亦如前说，恐忘故重示耳。
又下，约行显相。
初示得失。
依论，即上多论，以期持奉即殷重。
故下，引文证。
律自释云：共比丘者，共余②比丘受大戒，是共比丘义。
同戒者，释云：结此戒已，宁死不犯，共余比丘同，是同戒义。
此即律本淫戒中文。
虽文局初戒，而义通二百五十。
所以戒首先标此者，意明必具受、随二戒，乃有持犯。
非受则无随，非随则无受，此证愿行相副，方成得戒明矣。
愿行，即受随也。
①犯戒之人。
反上无戒等，犯戒者，是谓初受时不要护持，因中说果也，即所谓空愿受戒也，故云无戒无犯。
②共余，彼云：是中共余比丘一戒、同戒、等戒，是名同戒。
多论：问云：羯磨竟时，为善心得，为不善心，乃至无心得？
答：通是得戒。
五、时节中。
初科。
问列四心，中略无记，故云乃至。
无心者，论作入灭尽定。
准业疏①问，三性通得，则合无心②入无记耳。
答云通者，彼云：先以善心，礼僧合掌，白四起业，相续成就，是名善心发，善心得；若先以善心，乃至起业，羯磨未竟，起不善念，藉前善心力故，发业任运而起，与不善俱，是名善心发，恶心得。
无记、睡心、入灭尽定者亦尔。
①业疏，一五·五：问：羯磨竟，得通三性不？
答：多论云一切皆得。
②合无心，同七页云：无记、睡心、入灭尽定者，是无心得。
亦由前善心力故，与灭定俱，故云无心得，非无心而得。
东野云：无心、无记，互而言之，故知义通。
若尔，何故律云瞋恚、睡、狂，如是等人，不名受具？
次、立难中。
即前受戒犍度中文。
瞋是不善，睡、狂是无记。
答云：作白之时，具上四心，不名得戒。
羯磨已后，方有四心，皆是得限。
前善心不得者，谓泛缘余善，无心缘戒。
又不类余无心也。
答中。
初示得不。
羯磨已后者，谓初白竟，第一羯磨已去，名为后也。
业疏引十诵云：知时犯，不知时清净。
如犯残忏，闻出罪白，后睡不觉羯磨竟者是也。
准此以通，前闻白已，后睡得戒。
由前陈乞，事委十师，既闻作白，足彰情许。
虽入余心，不妨感戒。
广如业疏。
前下，别点善心。
恐疑善心本是得限，那云白时具上四心，不得戒耶？
故此释之。
又下，复恐见云无心缘戒，便谓滥上无心，故重遣耳。
五、优劣者。
五、优劣中。
优即胜也。
前后六门，并单论别脱；此兼道、定，还欲对显别脱功胜。
又别脱一戒，通含五受①。
若对七科，四通三局②，寻文可见。
欲释此门，先须略知道、定名相。
初、别脱对境彰名，定、道从心为目。
与定慧二心同时，故并言共，亦名为俱。
其定戒者，成论离禅、定为二戒，色、无色别故。
多宗合为一，俱不动业故。
道戒，或名道俱、道共、无漏等异。
此辨名也。
二、别、定并有漏，道共唯无漏。
别脱，欲界业；定共，上二界业；道共，非三界业。
此论体也。
三、别、定通凡圣，道共唯局圣。
此位分也。
四、别脱假缘受，定、道随心发。
此明因也。
五、别脱但随身，要期尽形故；定、道名随心，生死不绝故。
此示功也。
略知如此，余如后解。
①通含五受，谓今明别脱胜，非局羯磨受，自含余之善来、三语、八敬、破结也。
五受开合，如上出之。
②对七科四通三局，谓圣道本基、戒有大用、略知名趣、具缘不同、优劣有异、重受通局、震岭受缘，此七科中，第四具缘不同，第六重受通塞，第七震岭受缘，此三名相，偏局别脱；自余四种名义，通定道二戒。
如定慧亦圣道本基，定道二戒亦有大用，亦复名律仪，名戒，名解脱等，类例解焉。
东野云：四科通五受，三科局别脱。
由立此门，知戒是胜缘、入道之要，便能护持无失于相也。
叙意中。
失相谓违教也。
婆论云：木叉戒，佛在世有，希现故胜。
禅、无漏戒，一切时有。
二、有漏木叉，通情、非情，宽故言胜。
余二局情，狭故不如。
三、有漏木叉，从慈心发故胜，能为佛道作因。
四、木叉戒者，被及七众，绍续三乘、三宝、三道，住持功强。
余二无能，故劣。
五、木叉戒者，唯佛弟子有。
余禅戒者，外道亦有。
次科。
多论五种：初、时，二、境，三、心，四、功，五、人。
如次释之。
初、时希常者。
以木叉须佛出世，制方有故；余二纵非佛出，亦有得定证道之者，故常有也。
希现胜者，犹如世物，希少则贵，常者不如故。
二、境中。
木叉遮、性通禁，余二但止性恶，故境通局也。
三、约心者。
慈即大心，故是佛因。
论云禅、无漏戒，不以慈心得，谓从智得。
此专自利，即二乘心，劣可知也。
四、明功有二：一、摄生，广被七众故；二、住持胜，绍续等故。
住持中三种，并以绍续字贯之：初、所乘法，二、即所住境，三、谓所成果。
论中但云三乘道果，相续不断，故知余文并钞加也。
五、约人中。
外道无无漏戒，故但举禅戒耳，以彼亦得色、无色定故。
善见云：具足木叉者，诸光、诸山、诸学之中，日光、须弥、学中木叉，最以为胜。
若非佛出，则无有人竖立此法。
善见中。
初标示。
诸下，校量。
初总举法喻。
光、山是喻，学即是法。
戒定慧三，故言诸也。
日下，别对显胜。
若下，出其所以。
此与多论初义颇同。
六、重受者。
重受中。
此章所明，意令行者审己所受，更求增胜故也。
依萨婆多宗，戒不重发，亦不重受，罪不重犯。
依本常定。
故罗汉心中，有下品戒。
多宗中。
初科。
文列三种，并异四分。
言不重发者，三戒永定。
如下心受五，中心受十；本俗①仍下，余五方胜。
中心受十，上心受大，亦尔。
彼云：木叉戒者，无有重得。
若微品心受得五戒，后以中上品心受十戒，先得五戒更无增胜，于后五戒乃得增耳。
不重受者，彼计一受即定。
既不重发，更受不增，故不立也。
准下但明具戒，意详五、八、十亦尔。
以五制尽形；八限日夜，纵逐日受，望当日中不可重故。
不重犯者，此据初篇同种为言。
依本定者，本谓坛场初受也。
故下，引证。
婆沙中：年少比丘得上品戒，以能起上品心受故；罗汉比丘得下品戒，以先发下品心受，后不增胜故。
问：罗汉既发定共、道俱，岂得不增？
戒必不增，那得圣道？
如是思之②。
①本俗，本俗者，十戒之中前五戒；余五者，后五戒也。
②如是思之，试会曰：戒虽下品，岂不发定、道乎？
又戒虽不增，依定慧而克圣，亦又何妨耶？
若尔，何故戒有羸、不羸耶？
释难中。
初难者。
如戒本云戒羸不悔。
谓将欲趣犯，戒力微弱，故云羸也；坚持守护，其体光洁，故如肥也。
体既肥羸，理有增减，则与上常定，义实相违。
故以为难。
答：此对随行，不论受体。
亦可作戒在一念，随心一品定；无作，非心，尽形故，随行有增微。
答中。
初二句，约受、随判开。
此对随行者，行有持犯，故说肥羸。
不论受体者，受依本定，故无肥羸。
亦下，次就受体作、无作分。
上二句明作戒。
一念者，明时促也。
随心者，谓逐境迁谢，不可追改。
上中下心，随发一品，则永定也。
若尔，彼宗作戒是色法，那云随心？
答：此约心念克定成时，故杂心、多论并以初念、二念，用分初后。
如下自明。
下二句明无作。
非心者，反上随心也；尽形者，反上一念也。
彼计无作为色，故但云非心耳。
随行增微者，谓持心勤怠，故体有肥羸。
即彼所计，身口七业皆色，损益义也。
若尔，与上随行，复有何别？
答：上则专论随行，此谓以随资受。
古记以后解谓同成论许重受者，非也。
彼自约行说体肥羸，岂令重受耶？
故成论云：有人言：波罗提木叉有重发不？
答云：一日之中，受七善律仪，随得道处，更得律仪。
而本得不失，胜者受名。
其七善者，谓五戒、八戒、十戒、具戒、禅戒、定戒、道共戒也。
二、成宗中。
初引论。
而标故者，因前起后，非引证也。
对破彼计，假设疑问。
答中。
初答重发。
出彼第九七善律仪品，具云：有人受一日戒，是初律仪；即日受优婆塞戒，是第二律仪；即日出家作沙弥，是第三律仪；即日受具足，是第四律仪；即日得禅定，是第五律仪；即日得无色定，是第六律仪；即日得无漏，是第七律仪。
上云①无漏，且据初果；下复统收二、三、四果，故云随得道处。
而下，示重发义。
本得不失者，从前体增为后体故。
胜者受名，从后彰名，前名没故。
其下，列释，可知。
问：重发、重受，如何分别？
答：重发据多戒，重受约一戒。
若尔，论明重发，那见重受？
答：由体重发，即得重受，以彼重受一体发故。
①上云，成论中，自此之前，明无漏戒，故云也。
如萨婆多师资传云：重受增为上品，本夏不失。
引证中。
师资传，今藏中无本。
此即多宗余师之义。
虽违己宗，乃顺今部，故特引之。
僧传云：宋元嘉十年，祇桓寺慧照等，于天竺僧，僧伽跋摩所，重受大戒。
或问其故，答曰：以疑先受，若中若下，更求增胜，故须重受。
依本腊次。
僧传即梁高僧传，嘉祥寺慧皎撰。
此引跋摩传。
坛经作十一年。
祇桓，即此土杨都寺名。
慧照等五十人，影福寺尼慧果等三百二十三人，同从重受。
僧伽跋摩，此云众铠。
或问者，传云有慧义法师，擅步京邑，见跋摩行重受事，谓为矫异，执志不同，亲与跋摩拒论是也。
答下，即跋摩语。
慧义问曰①：夫戒，非可见之色也。
顷见重受戒者，或依旧腊次，或从后受为始，进退之间足致深疑。
跋摩答曰：人有二种，故不一类。
若年岁不满，胎月未充，则依今受为初。
若先年已满，便入得戒之位。
但疑先受有中、下心，理须更求增胜而重受戒，即依本腊而永定也。
余广如坛经②。
①慧义问曰，已下之事，不见于僧传。
戒坛图经第四高下广狭篇下出，彼文梁僧传云云云，盖御所览不同乎。
②坛经，具云戒坛图经，全一卷，南山撰。
慧照已下，文出一九页，一八行。
七、震岭受缘。
七中。
意明此土得戒元缘，令知所从，不妄承奉故也。
震岭①，即目此方；下云汉境，足可相照也。
①震岭，钞序记一·一九：震岭者，震是梵言之省略，岭即土境之通名。
震岭之号，但目此方，不烦穿凿。
旧云国岭两标，震即此方，岭即葱岭，非也。
余闻有人言：此土受戒，先无从始。
纵今受者，少乖缘具，理得何疑。
但作奉戒之心，莫非得戒之限。
忽闻斯语，不觉喟然。
岂以雷霆①震地，聋者不闻，七曜丽天，盲者不见。
既同管识，岂妄厝言！
故引用圣教，明白灼然。
具缘成受，不具不得。
此土受具，僧传显彰。
纵缘境有滥，依法亦有明诀，如前卷受中。
通斥中。
初叙妄，有二：一、谓无端始，二、谓缘乖亦得。
忽下，正斥。
初、斥妄言。
由不披教，轻发此言，故宜深责。
今时多尔，无知可悲。
喟即叹息之声。
霆谓疾雷。
七曜者，日月五星。
丽，即训著，布著于天也。
此明祖师将谓圣教人所同闻，而不意愚者都无所晓。
因彼妄述，不觉惊叹，故云岂以等。
亦犹具耳、眼者，闻雷至响，见耀极明，而不谓聋盲无所闻见也。
管识谓管中窥觑②，喻识见之狭。
厝，置也。
故下，示所出。
初显缘成。
引用圣教者，指前第四门。
此下，示从始。
纵下，遮妨。
犹恐执著诸律论中，容有缘缺而感戒者，便谓不必假缘，故纵而夺之。
如本律不受十戒，多宗不具衣钵，伽论③师、僧不如法等，即缘境滥也。
然成否之相，并见受戒篇中，故指如前。
①雷霆，智论九卷之语。
七曜丽天，彼作日出。
②管中窥觑，汉书·东方朔传：以管窥天，以蠡测海。
管，竹管也。
窥，倾头门中邪视也。
觑，七虑切，伺视也。
庄子·秋水：是直用管窥天，用锥指地也，不亦小乎。
③伽论，彼论云：不知和尚是贼住，依彼受戒得戒，诸比丘犯吉罗。
所言汉境受缘者。
自汉明夜梦之始，迦、竺传法已来，迄至曹魏之初，僧徒极盛，未禀归戒，止以剪落殊俗。
设复斋忏，事同祠祀。
后有中天竺僧，昙摩迦罗①，此云法时，诵诸部毗尼，以魏嘉平年至洛阳，立羯磨受法。
中夏戒律始也。
准用十僧，大行佛法，改先妄习，出僧祇戒心。
又有安息国沙门昙谛，亦善律学，出昙无德羯磨。
即大僧受法之初也。
别显中。
僧缘为二。
初句，重牒前标。
自下，引示又三：先叙教流之始；后下，正示受缘；即下，结示。
初中。
汉是朝代，明即帝号。
后汉明帝②，永平三年③，夜梦金人飞空而至，旦集群臣占之。
傅毅奏曰：臣按周书异记④云：西域有神，其名曰佛，昭王时生，穆王时⑤灭。
灭时，此方午时天阴，大地震动，白虹一十二道，贯于太微，竟夕至晓。
穆王问于群臣，时扈多奏曰：西国圣人入灭之兆，千年之后，教法合流此土。
王敕刊之于石，埋于南郊天祠之前。
臣算至今，正千年矣，陛下所梦，将必是乎。
帝以为然，遂遣蔡愔等十八人，往西国求佛教焉。
迦、竺者，传法僧名，即迦叶摩腾、竺法兰，皆中天竺人。
时蔡愔等，至月氏国⑥，遇腾、兰，同契游化，遂迎至洛阳，译四十二章经，又赍⑦画释迦像，即此方三宝之始也。
迄，亦至也。
曹⑧即帝姓，魏是国号，为有后魏相滥，故加姓简之。
自汉明已来，跨一百九十余年。
未禀等者，谓体俗形异也。
设复等者，谓法阙事非也。
祠即神庙，祀谓祭祀。
所以腾、兰不即授归戒者，此乃圣人知机而作，化存由渐故也。
受缘中，又二。
初明迦罗行受。
亦云柯罗⑨。
嘉平，即齐帝时年号，凡得五年。
洛阳，即魏所都。
立羯磨受者，纳法为体，异前形同也。
业疏云：依法正部，行十僧受戒。
又云：神州一统，约受并诵四分之文。
即此为始矣。
此土僧尼得戒，功始迦罗。
律宗不以继祖，忘本故也。
文中但云羯磨，则三归、五、十，义必具矣。
中夏者，大国曰夏，且局此方言中，其实西梵印度乃阎浮之中心耳。
改妄习者，立僧法式，替前祠祀。
出戒心者，令依持也。
出谓翻文。
心以总要为义。
律文虽广，要归戒本，故云心也。
教宗之乱⑩，自此为始。
聪师已前，盛弘僧祇，亦由此矣。
又下，次明昙谛译羯磨。
昙谛梵言，未详华语。
若据藏中，僧铠⑪羯磨，亦出曹魏，但迦罗不用，别请昙谛出之。
故今但推昙谛。
即僧传云请胡僧出羯磨是也。
①昙摩迦罗，见梁传第一：时诸僧共请迦罗译出戒律。
迦罗以律部曲制，文言繁广，佛教未昌，必不承用，乃译出僧祇戒心，止备朝夕，更请梵僧立羯磨法受戒。
中夏戒律，始自乎此。
迦罗后不知所终。
又有安息国沙门昙谛，亦善律学，以魏正元之中，来游雒阳，译出昙无德羯磨。
嘉平讫乎五年，次正元有二年，若用昙谛羯磨，非嘉平。
②后汉明帝，后汉第一世光武帝，明帝即光武帝子也。
③永平三年，僧史略及序、佛祖统纪等，并云七年，所出异耳。
然译经图纪云永平三年岁次庚申梦云云，至七年甲子，帝敕郎中蔡愔等云云，以永平十年岁次丁卯至于洛阳云云，同今记也。
④周书异记，彼云：周昭王即位二十四年，甲寅岁四月八日，江河泉池忽然泛涨，井水溢出，山川震动，有五色光，入贯大微，遍于西方，尽作青红色。
昭王即问太史苏由：是何祥耶？
由曰：有大圣人生于西方，一千年外声教及此。
昭王即敕镌石记之，埋于南郊天祠之前。
此即佛生时也。
⑤穆王时，释迦方志：周穆王五十三年，壬申岁二月十五日平旦，暴风忽起，损舍折木，地动天阴，西方白虹十二道，太史扈多云：西方圣人灭矣。
云云。
⑥月氏国，史记·大宛列传曰大月氏在大宛西可二三千里云云。
大宛去长安万一千五百里，月氏在天竺北可七千里。
⑦又赍，序云：赍白㲲布画释迦像，贝多四十二章至。
即永平十年，岁次丁卯十二月三十日也。
⑧曹，曹操薨，子丕立，号之魏文帝。
三国鼎分，魏其一也。
⑨亦云柯罗，现行僧传作昙摩柯罗，恐后写误耳。
和汉合运图云嘉平二年，天竺昙柯迦罗至洛阳，始出戒本。
中夏戒律之始也云云。
言二年者，有所据乎。
⑩教宗之乱，十门记云柯罗依四分羯磨立十人受，出僧祇戒本，第一差也。
至姚秦时，十诵律出，人即依用，第二差也。
次余三律出，人谓僧祇与先戒本文理相合，舍十演祇，第三差也。
至元魏法聪，方悟先非，罢祇，首传四分云云。
⑪僧铠，昙摩迦罗传附出：又有外国沙门康僧铠者，亦以嘉平末来至雒阳，译出郁伽长者等四部经。
彼不显出羯磨之事。
比丘尼受具初缘。
至宋元嘉七年，有罽宾沙门，求那跋摩①，至扬州，译善戒等经。
又后有师子国尼八人来至，云：宋地未经有尼，何得二众受戒？
摩云：尼不作本法者，得戒，得罪。
寻佛制意，法出大僧，但使僧法成就，自然得戒。
所以先令作本法者，正欲生其信心，为受戒方便耳。
至于得戒，在大僧羯磨时生也。
诸尼苦求更受。
答曰：善哉！
夫戒、定、慧品，从微至著。
若欲增明，甚相随喜。
且令西尼学语，更往中国请尼，令足十数。
至元嘉十年，有僧伽跋摩②者，此云众铠，解律、杂心，自涉流沙，至扬州。
初，求那许尼重受，未备而终。
俄而师子国尼铁索罗等三人至京，足前十数，便请众铠为师，于坛上为尼重受。
次、尼缘中。
初标。
若据昙谛羯磨，尼法备足。
则知曹魏以来，即从一众边受。
此准五分十一众受，十僧之外，须一尼为和尚，方可行之，理必先有西尼到此。
今云初缘，乃二众受戒之初耳。
至下，引示。
初示求那许请，文又为三。
初、叙求那西至。
元嘉，即宋文帝时改号，凡三十年。
求那跋摩，此云功德铠。
扬州，即宋所都。
后于南林寺③前园中，筑戒坛受戒，即此土立坛之始。
又下，二、叙发起端由。
先明西尼怪问。
据传，乃影福寺尼慧果等，腾西尼语，咨问跋摩。
摩下，跋摩答释。
可解。
诸下，三、叙怀疑求受。
先明宋尼虔请，下示跋摩许可。
次、至十年下，云众铠代成。
初叙众铠西来。
即天竺国人。
初下，次明行法。
先示前缘。
德铠即十年九月死。
俄下，明尼满数。
俄，谓非久，即十一年也。
通前共十一人，此据正用为言，故云十数。
①求那跋摩，出梁传三，以元嘉八年正月，达于建业云云，后祇洹慧义请出菩萨善戒等。
时景福寺尼慧果、净因等，共请跋摩云：去六年，有师子国八尼至京，云：宋地先未经有尼，那得二众受戒，恐戒品不全。
跋摩云：尼戒法本在大僧众发，设不本事，无妨得戒，如爱道之缘。
诸尼又恐年月不满，若欲更受。
跋摩称云：善哉！
苟欲增明，甚助随喜。
但西国尼年腊未登，又十人不满。
且令学宋语，别因西域居士，更请外国尼来，足满十数。
其年九月二十八日奄然已终，春秋六十有五，预告已证二果。
②僧伽跋摩，略同梁传文，传又云：跋摩元嘉十九年，随西域贾人舶还外国，莫详其终。
③南林寺，于南林寺筑戒坛者，亦不见求那跋摩本传，依戒坛经说欤。
又佛祖统纪云：刘宋文帝元嘉十一年，求那跋摩于南林寺立戒坛，为僧尼受戒。
为震旦戒坛之始。
又僧史略云：迦罗以嘉平正元中，与昙谛于洛阳出僧祇戒心，立大僧羯磨法。
东土立坛，是其始也。
不言南林戒坛事。
戒坛图经第二篇云：案僧传云：宋文帝元嘉中，圣僧功德铠者，游化建业，于南林寺前园中立戒坛，令受戒者登坛于上受也。
及其终后，又于坛上而阇维之。
出高僧、名僧、僧史、僧录，及晋宋杂录。
故略出缘起，永为龟镜。
指出中。
僧传，梁慧皎撰。
唐传，祖师撰；宋传，赞宁撰。
二传在后，今非所指。
名僧传，梁宝唱①撰。
序②云琅耶王巾撰僧史。
齐竟陵③文宣王撰三宝记传，或称佛史，或号僧录等。
晋宋杂录，即俗典。
详今钞文，多引僧传④，然其事迹，遍在诸文，故通指之，今生信奉。
故下，显意。
龟辨吉凶，镜分好丑，千载之下，不容滥述也。
①宝唱，唐传一，梁杨都庄严寺，沙门释宝唱云云。
搜括列代僧录，撰为部帙，号曰名僧传，三十一卷云。
②序，序云：齐竟陵文宣王三宝记传，或称佛史，或号僧录。
琅琊王巾所撰僧史意似该综，而文体未足。
③竟陵，萧子良，齐武帝文明二年正月为司徒，同十一年为太傅，隆昌元年四月薨，谥文宣王。
说戒篇云：昔齐文宣王撰在家布萨仪。
记云：齐即南齐，萧子良，生封竟陵王，死谥文宣王。
④多引僧传，通释：今对校僧传，出没互有，恐傍依余乎。
今案，记接云：然其事迹，遍在诸文。
四分律行事钞资持记卷第十五四分律行事钞资持记卷第十六宋余杭沙门元照撰记二者戒体，四门分之：一、戒体相状；二、受随同异；三、缘境宽狭；四、发戒数量。
戒体四门。
初、二论体，二中兼行；三、四属法，四中有相。
一往粗分，委如下说。
初中五门：一、辨体多少；二、立两所以，即解名义；三、出体状；四、先后相生；五、无作多少。
初科五章。
初立二戒，乃至第四，并明二种。
第五独论无作。
又前四局戒，义通善恶。
后科通杂①，正为显戒。
①通杂，谓不局戒，故曰通杂。
如明事在、从用、异缘等无作也。
初中。
所以别解脱戒，人并受之，及论明识，止可三五：皆由先无通敏，不广咨询①，致令正受多昏体、相，盲梦心中，缘成而已。
及论得不，渺同河汉②。
故于随相之首，诸门示现。
准知己身得戒成不，然后持犯，方可修离。
明多少中。
初文为三。
初、究受多识少。
大唐之世，释门兴振，英俊③如林，尚云三五。
况今衰末，焉可言哉？
皆下，二、显不识所以。
上二句明专愚不学，致下明无知妄受。
盲喻无知，梦喻不实。
及下，明成否不决。
河汉喻其茫然不知涯际。
故下，三、总示来意。
据此一篇，止释戒相。
今就其初，广法、体、行，意见于此。
诸门者，通指前三总别④科目。
①咨询，诗经·皇华云：周爰咨询。
说文：谋事曰咨，询亦谋咨也。
②河汉，今案，河汉喻大而无当，转用为忽视其主辞。
③英俊，行宗引礼记：才智倍人曰茂，倍十人曰选，倍百人曰俊，倍千人曰英，倍英曰贤。
④前三总别，法、体、行，故谓之三。
在戒相前，故云前也。
总谓法、体、行，别谓法有七科，体有四门，行有二段，故云总别。
问：别脱之戒，可有几种？
答：论体约境，实乃无量。
戒本防恶，恶缘多故，发戒亦多。
故善生云众生无量，戒亦无量等。
今以义推，要唯二种：作及无作。
二戒通收，无境不尽。
二中。
初问，几种者，通论诸教，所说不定。
约境、从制、就位、克体，或对七支，或总三业，或分遮性，或据受随。
有斯多异，通而问之。
答中。
初、约境示量。
今下，举要统收。
今正明体，此二为要，故偏举之。
通收尽者，由此二戒，悬防、总发，体中含摄故。
此收法、体。
而言境者，欲明遍境之法皆归二戒故。
二、立两所以，并解名义。
第二科中。
前但通立，次申所以。
理趣既显，引据复明；所立已定，即须显示二种名义。
故以解名，寄之于后。
初中。
问曰：何不立一，及以三种？
初科。
问中，言不一者，欲显相须，故约互废①以问。
及以三者，业疏作②何不三合，谓有作俱③无作二法同时，宜应更立一合，次前为三。
①约互废，谓或废作，立一无作；或废无作，立一作。
是名互废。
②业疏作，通释云：依业疏自有二问，初问同今，次问有何不三合。
字点同异可在次明，不立三科，恐后人写误欤。
今略引之，彼卷一五·九云：问：何以不立一无作戒及以三者？
答若唯立作，但在一念，非通一形，何能防也？
一受已难，义非数作，故须无作，长时能防等，已下大同今钞。
次问曰：既立二戒，何不三合？
今解不可，以法体唯二，名实互乖等，亦略同今钞。
又记以作俱无作二法同时为一合，以为第三种；若依钞、疏不尔，但约作、无作相违答，无一合故。
但约常途，作、无作同合可乎？
又作俱自无共许法，故可非所论。
③作俱，济览云：作俱，即如多论初一念有教、无教，即与作俱无作，非八种中作俱。
答：若单立作，作休谢往，不能防非，又不可常作①，故须无作，长时防非。
若单立无作，则起无所从，不可孤发，要赖作生。
二法相藉，不得立一。
初答为二。
先明作须无作。
作休不防者，以作短故。
不可常作者，心或余用故。
次若单下，明无作须作。
二下，结示。
①不可常作，疏一五·九一受已难。
与今文异义同，记释少异，而于义亦通。
何为不三？
但由体相道理相违，一、作、无作别，二、心、非心别，性不可合，但得立二。
若就所防，随境无量。
次答中。
作、无作别者，动静异故。
心、非心别者，体相违故。
业疏三句：一、作是色心，无作非色心；二、作者初缘，无作后业；三、作是运动，无作非故。
若下释疑。
以不许立三，恐谓戒法唯局此二，故特释之。
显上且据能防，故唯二也。
引证者。
如萨婆多云：若淳重心，身口无教。
初一念①色有身口教，及以无教。
第二念中，唯有无教，无其教也。
教者，作也。
不可教示于他。
引证中。
多论，初二句明从因感发，初下明成就分齐。
注中示名：初句会同，下句释义。
业疏云：此明业体，一发续现②，不假缘办，无由教示方有成用，即体任运，能酬来世，故云无教。
今时经论③，多云无作，义例同也。
俱舍名无表，亦同此释。
①初一念，业疏一五·一一：心论云：第三羯磨一刹那顷，作及无作，是名根本业道。
记云：一刹那时，作戒满足，无作发现。
比例可解今文。
②一发续现，业疏记云：一发谓初念；续现，第二念。
教犹使也，谓非教使之然，任运自然，酬因感报故也。
世云无由教示于人者，非也。
意云：身口之教名自，所发无教名他，谓彼无教任运自发，不可教示于彼而发故。
若依新学异此，表无云表谓表示，表自内心，示于他故。
旧曰身作，义不相应，无表亦有造作义故云云。
准之，表，表示内心于他人，故云表戒，教示义同。
无作反之，故云无表。
故义镜曰无表示功，故名无表云云。
若依疏无由教示方有成用之释，记释尤合文矣。
③今时经论，会异，善生、成论、杂心。
涅槃云：戒有二种：一者作戒，二者无作戒。
是人唯具作戒，不具无作，是故名为戒不具足。
即如上论，以无淳重之心，不作奉行之意，不发戒也。
二中，初示二戒。
是下，明缘具因阙。
下复指论，以显经意。
又善生云：是十恶法，或有作色，无无作色，或有作色及无作色。
如人手执极香、臭物，瓦木等喻。
三中。
彼明化教，十不善道。
然二色义同，故可为证。
业疏，作是十种法，则通善恶，颇应下喻。
由心重轻，有发、不发，故云或有无等。
如下，喻显。
极喻重心，香、臭喻善恶，瓦木喻轻尔、无记。
手执喻作。
除去物已，余气有无，用配三心，可见。
旧云此经与俱舍同宗，非也。
安有佛经与论同宗耶？
宜云俱舍等宗此经，可也。
以上诸文，有二非虚。
结中。
问曰：今宗二戒，名、体并异①，那引多论、善生而为证者？
答：今此不论名、体，但证二数是同。
请观结文，幸无迟虑。
①名、体并异，谓有宗作无作，皆以实色为体，故云作色、无作色。
空宗不尔，作戒色心为体，无作非色非心为体，故但云作、无作，而不云色。
次解名义。
问曰：既知二戒，请解其名。
次解名义。
问中，结前生后，总问三名。
答云：所言作者，如陶家轮，动转之时，名之为作。
故杂心云：作者身，动身①方便。
答中。
作即方便构造为义。
陶家谓土作家。
轮即范土为坯器之车，运之则转，故以喻焉。
四大质体名报色，从缘动作名方便。
报起方便，方便依报，二法相假，不一不异。
但言报，未必是方便；言方便，其必具报。
今以轮木喻报质，轮动喻方便，即名其动，以为作耳。
故下引证，身及动身，对喻可解。
心论即有部。
计作戒是方便色，故但云身。
①身动身，济缘一五·一二云：身是报色，动身方便即是造作，所谓方便色也。
言无作者，一发续现，始末恒有，四心三性，不藉缘办。
故杂心云：身动灭已，与余识俱，是法随生。
故名无作。
成论·无作品云：因心生罪福，睡眠、闷等，是时常生，故名无作。
无作中。
一发者，一犹始也。
此句明业体初成，即第三羯磨竟第一刹那，与作俱圆，是体发也。
作戒既谢，无作独存，相继不绝，故云续现。
旧云：一发者，作戒落谢，无作续起。
此解非也。
始即上句一发之时。
末即是终，谓命终舍也。
虽通四舍，且约常途，故余三不举。
此句明业体久长也。
四心者，通举四阴。
三性者，别示行阴。
三阴唯无记，行阴通三性。
故此句显非心也。
下句正示无作义也。
若翻对作解，初句反前即谢也，次句反一念也，第三句反善行心也，第四句反缘构也。
故下，引证有二。
杂心中，初句蹑前，作谢，生起无作。
余识即四心，后心望前作心，故云余也。
俱即同时，是法即无作。
随生谓任运起也。
成论中，通明业理，非局戒也。
因心者，示现从作发也，因是相假之义，心即简别有宗。
生罪福，生即是发，罪福即善恶无作。
文举无记，等取余心。
云何名戒？
戒禁恶法。
故涅槃云：戒者，直是遮制一切恶法。
若不作恶，是名持戒。
善生经中，五义明之，如前制、迮、凉、上、学等解也。
通名中。
初二句直示正义①。
由此二戒，俱断恶故。
故下引证。
涅槃，遮制即禁断义。
直是者，一言尽理，更无余论故。
善生如前，即戒法第三门。
制等五字，即括五义，对前可见。
①直示正义，钞一五·一四：因明正义，戒者，性也；性通善恶戒当禁也。
彼解戒前出多义，今直标正义，故云直示也。
三、出体状。
三、出体中。
法体幽微，颇涉言论。
但钞为新学，直申正理，文义简略，致多谬妄。
此既律教之源，复是修行之本，事须广释，少资心用。
标云体状，谓体之相状，无别所以①。
①无别所以，按持犯篇中，亦有体状之一章，依记主遗编·持犯体章，增晖体之与状两别释之章委破之。
今亦悬恐有滥述，故预遮云无别所以。
或可当时有异解也，而古记已亡，不可再寻矣。
二论不同，今依本宗，约成论以释。
示宗中。
初句通示异计，今下别示本宗。
二论，即指多、成。
言不同者，统括部计，不出四门，所谓空、有、双非、两亦。
双非入空，两亦归有，故此四计，还即二门。
此土翻传虽有四律，十诵、四分时所盛弘，故今但对多宗辨异。
一者，四分昙无德部，名为空宗①，亦号假名宗，即成实所宗也。
二者，十诵萨婆多部，名为有宗，亦曰实法宗，今婆沙、俱舍、多论、杂心，并同彼计。
略知如此。
委辨异相者，具如疏中。
多见讲解不辨教宗，名相交参，何由识体？
寄言学者，最宜留意。
然今钞中，依宗明体，指略多宗。
然恐后学至文壅滞，妄致穿凿②，故须略示。
业疏广列六位分别，今但撮要，引而示之。
初、明二戒并是有为，非三无为③，由假缘构造，四相所为故。
此有为、无为分别。
三无为者，虚空、择灭、非择灭也。
四相，即生、住、异、灭。
二、诸有为法，总为三聚④：一、色聚，二、心聚，三、非色心聚。
二戒并色，非余二聚。
三、色⑤有十一，总括为三：一、可见有对色；二、不可见有对色；三、不可见⑥无对色即法尘少分。
法尘有二：一、心法，谓诸心数法；二、非心法，过去色法，无作即此色所收。
今作戒者：身作，即初色；口作，即第二色中声尘。
身口无作，并第三色。
四⑦、色中又有二：一、本报色，谓四大也；二、方便色，谓运动造作也。
作戒非本报，是方便。
无作非二色。
五⑧、作戒是善色声，非恶、无记。
无作戒体是善可知。
六⑨、作业始终皆得为戒，不同余善⑩。
无作当体是戒，非此所论。
已上六位，显示彼宗，二戒俱色。
作色即是色声两尘。
无作色者，法入中摄，名为假色⑪。
问：无作既非见对，那名色耶？
答：此有多义。
一、从能造名色，疏云⑫戒体所起，依身口成；随具辨业，通判为色是也。
二、损益名色，又云：彼宗七业，皆是色中⑬，有损益故。
三、碍故名色，又云：无作虽非见对，然为四大⑭造，更相障碍。
据所可分，故名为色。
问：既相障碍，应同根尘。
既是法入，为意所对，即非无对？
答：五根五尘，能所俱碍，皆是色故；能所俱对，互不通故。
假色不尔。
虽与意对，意根通缘一切尘故，即非对义；又假色是色，意根非色，故非碍义。
余广如疏。
①空宗，济缘一五·一五：彼明诸法缘生故空，故名空宗；但有名字，故名假宗；又深取大乘空义，故名经部师。
②穿凿，今案义理未通，任意牵合，谓之穿凿。
③三无为，一、虚空无为，若依大乘，假喻显真无为；依小乘，虚空无为作，真名无为。
二、择灭者，济缘一五·二八：有学地修慧破惑，故名择灭。
三、非择灭，又云：无学，身、智俱亡，名非择灭。
或可约有余、无余二种涅槃分之。
灭，即灭谛空理也。
又唯识论卷二有三无为释。
④三聚，准疏，实宗不谈心犯，故二戒但名色；一切诸法，不出三聚，故约彼分。
⑤三、色，次三色中十一者，十二入中，除意根故。
色尘一种，见、对两具，故为第一。
五根、四尘九种无形，故不可见；根尘相偶，故云有对。
广如疏、记。
⑥三、不可见，法尘中色，见、对俱无故。
⑦四，疏一五·三一：身口作戒，以方便色声为体。
又曰：言口作戒，唯是方便，以声非报法故也。
二种无作，非报非方便者，以从作戒起故；作戒既非报，是方便，明知无作非二色。
⑧五，疏同卷三六页：色无善恶，从方便缘，故说善恶。
又云：言无作者，通于二性，无记非业。
局论禁警，唯局善性。
⑨六，疏同卷三六页：此善作中，义通始终；核论成业，据终非始。
以从请师至二羯磨，要心未畅，善而非戒；第三唱已，刹那思满，即善是戒。
又解云：始终通收，并作戒体。
若唯一念，前缘不如，亦应感戒；然既不尔，故知通收。
⑩不同余善，疏同卷三六页云：律仪所摄善作名戒。
自余十业但单称善，不名为戒。
⑪假色济缘一五·二九云：对前五尘实碍之色，故名假。
⑫疏云，记云：具即身口。
能造是色，所起亦色，教与无教，二法同聚，故云通判为色。
⑬色中，记一五·一六：杂心云：一切身口业，是色性，因四大造故。
有损益者：如善戒，持则体肥，犯则体羸；罪业，造则更增，忏则除灭。
由有此义，故立为色。
⑭四大，记一五·三八云：色具二义：一、对，二、碍。
今此无作，具下一义。
四大，谓地、水、火、风，有内外两别，此即内四大也。
杂心云先明作戒体。
论云：用身口业思为体。
论其身口，乃是造善恶之具。
作戒中。
初科。
言作者，始于坛场，终白四竟第一刹那已前，三业营为，方便构造者是。
初引论又二，上句出正体。
身口业思者，谓：行来跪礼，是身作也；陈词乞戒，即口作也；立志要期，希法缘境，心彻始终，统于身口，故名身口业思。
即此业思，是作之体。
论其下，示兼缘义。
言造具者，显示身口自无功用，推归心故。
如世造物，百工之器，自不能成，必由人用，比拟可知。
问：业疏初解①色心为体，此何异耶？
答：身口即色，业思即心，故无异也。
钞从显要，令易解耳。
①业疏初解，彼有二解：初、约色心为体；二、约方便色声为体，是第二师，即次下出之，见科可知。
对后方便色声为体，故曰初解。
所以者何？
如人无心杀生，不得杀罪。
故知以心为体。
举例中。
以犯例受者，善恶虽殊，发业义一故。
如律，心疑想差，不至果本。
又不犯中，若掷刀、杖、瓦、木，误著而死，扶抱病人往来致死，一切无害心，皆不犯。
此虽动色，但由无心，故不成业。
文云：是三种业，皆但是心。
离心无思，无身口业。
引证，即是成论。
初二句推末归本，下二句明舍本无末。
问：今论作体，为是心王，为意思耶？
答：前云业思，何须疑问？
若观论文三业皆心离心无思之语，似指心王。
然而王、数体用以分，由体起用，用即是体。
今论作业，就用为言。
故业疏云：言心未必是思，言思其必是心。
宜细详之。
若指色为业体，是义不然：十四种色，悉是无记，非罪福性。
斥异者，对破有宗。
五根、五尘、四大为十四色。
由此宗中，尘境推识了，善恶本心造，是故根、尘并属无记；彼不论心，根、尘、四大俱通三性。
又有论师，以身口二业相续善色声，为作戒体。
以相续色声，法入所摄，意识所得，是罪福性也。
次色声中，此师所立色声有二①。
一、外五尘及报色，非罪福性；内方便色，是罪福性。
二者：一念②色声，眼耳所得，非罪福性；相续色声，法入所摄，是罪福性。
今取方便相续色声，以为作体。
文中分二。
初立体。
相续，简一念也。
行来跪屈，至作法竟，即相续色。
陈词乞戒，言句具足，相续声也。
善者，简五尘报色也。
以下，遮妨。
由此宗中，十四种色悉是无记，今立色声，恐谓乖宗，故释之耳。
法入摄者，过去色③也。
意识得者，谓能受人跪屈陈词，心所缘也。
问：前④立业思，于义既显，何以后师复立色声耶？
答：合教顺宗⑤，甚有眉目。
讲者未达，妄生轻贬。
后学慎勿随之。
问：双出两解，依何为定？
答：文无去取，不妨两得。
但诸文中，多用前义。
双存偏用，好自深思。
问：此与多宗⑥作戒何异？
答：异宗各立，必应有异。
引前对照⑦，约尘分析⑧，如指诸掌。
余如别述。
①色声有二，疏一五·一九：问：此宗五尘非罪福性，何以色声为体？
答：非外五尘及报色，不妨内方便色也。
记曰：答中，初简色体：一、简外尘，由是内报色声，非无情外物；二、简内报，谓取方便动作，非顽然报法。
内即对外，方便对报。
②二者，一念，济缘一五·二：瞥尔一念见闻非业，即属色声二入。
缘虑相续，则有成业，即落法尘，故云法入所摄。
谓拜跪俯仰，为目所缘，陈词乞戒，为耳所属，故云意识所得。
既为意得，关乎内心，即成记业，故云是罪福性。
③过去色，凡瞥尔现前色声，眼耳所缘十一色中，即归色声二处，非法入摄。
相续色声，念念落谢，成过去色，正摄法处也。
愚按凡色尘中有三种：一者显色，二者形色，三者表色也。
初一无记，正色所摄。
后二通三性，意识所缘，法数所摄，虽类从摄色处，其实法处所摄也。
云意识得，未必约过去欤。
今言过去者，且约论藏，法数所摄耳。
④问：前，济缘一五·二六：问：二师并云依宗立体，何以不同？
答：二并据论，所见有殊。
前谈心造，正取分通；后明色造，欲存小教。
问：钞、疏前后，并取初师。
今出次解，为取不取？
答：初师深穷业本，于理为长；次解曲顺宗途，在教为当。
今家从理，多用初师；欲辨教宗，仍通后解。
⑤合教顺宗，疏一五一九：有人云以色声为身口业体。
故论云：身口业依止四大，意业依心。
若身业非四大为性者，意业依心，亦不应以心为体。
记云：此师但取前色，离为色声，不谈心造，颇符小教。
故下，准论反质。
彼分三业，所依各异，身口既依四大，故不应以心为体。
⑥多宗，济缘一五·三七：此明身口色声，与成宗次师何异？
答：前取相续，法入所收；此宗不立相续，唯归前二所摄。
⑦前对照，指记所引业疏六位文。
⑧约尘分析，通释云：多宗作戒，以色声两尘为体；今以相续色声为体，是意识所得，法尘所摄，故不同也。
问：多宗简报色而取方便色，亦相续色声，何异此乎？
答：虽其体同，论所摄大不同，故云约尘分析等也。
谓彼解十四色皆通三性，故身口表业，通收色声二处；此师不尔，十四色但无记，表色声通三性故，摘归法入，以为意识得也。
答虽此，下更以一解而答，答曰：彼亦虽相续色声，彼不立相续色声，故十四种中无记色声；今师正以相续色声通三性者，为作体也，是所以异彼也。
问：彼亦立十四种通三性，云何言无记？
答：有彼，虽然，于今判无记，所以为异耳。
言无作戒者，以非色非心为体。
次解无作。
示体中。
非色非心者，此即成论第三聚名，亦号不相应聚。
此聚有十七法，无作即其一也。
良由无作，体是非二，故入此收，即以聚名，用目其体。
然自昔至今，谈体多别，据如业疏，总列二执①。
一者法执：有讲四分，乃依杂心②，出非色心体；有学十诵，反准成论，立色为体。
出体顺计，据教乖宗，故名法执。
二谓迷执：有弘假宗，立色为体；或传有部，执非色心。
光师③以理为体，愿师④以受戒五缘为体。
此即祖师已前，尚有诸异。
洎撰业疏，广列义章，分宗定体，文理坦然⑤。
但由学者，不善讨论⑥，异端丛起，今略引之。
增辉记主，定非色非心，是种子义，即立种子为体⑦。
有人云⑧：非色非心是第三聚名，由此一类无作不与心色相应，驱入第三聚中，故名非色心耳。
有人云：非色非心即是细色，同彼有宗，以南山解云非色者，非尘大所成等，岂非简粗色粗心，唯取细色⑨耶？
有人释非色心，引业疏云考其业体，本由心生，是则南山探入⑩大乘也。
有人云：非色非心者，思种⑪为体。
如是云云，无一可取，如别所破⑫。
祖师所谓宗骨颠倒，理味差僻，摘揣过滥，何可胜言？
世有人云：非色非心，毕竟其体是何法耶？
今为通曰：其体毕竟即是非色非心，何以故？
名以定体故。
又云：二非乃是简除之言，名下无体。
应反问曰：律中非法非人，并是对简，为有体不？
此皆不晓教有权实，名不浪施，故多妄述。
①二执，济缘一五·四二：法执则出体依宗，文据参乱；迷执则出体差互，文义俱乖。
②依杂心，通释：依杂心有部义，不可有二非戒体立，但依彼三聚中非色非心聚，而出四分二非体耳。
次成论准之。
③光师，济缘一五·四三光师即元魏慧光律师。
依理者，言理有二：一者大乘实理，即常住真心不生灭性；二者小乘权理，即生空真如生灭尽处。
但云依理，为依何理？
又戒是缘生，理是本然等，彼广破之。
④愿师，同四四云：高齐法愿律师。
五缘，即能受人等五种总缘。
此五乃能成之缘，戒业是所感之法，今若指缘为体，所感前法，为是何物？
⑤坦然，住法记云：坦，谓平坦。
⑥讨论，论语·宪问：世叔讨论。
注：讨，寻究也。
论，议论也。
⑦种子为体，破增晖等。
济缘一六·七云：且识藏种子，非小教所谈，故后立圆教，始可言之；诸师乃以四分二非，即是种子，岂非大小相乱耶？
⑧有人云乃第三聚等，教观曰：问：此与正义何异乎？
答：唯入第三聚中，未知其体，故为异也。
⑨细色，济缘一六·七，霅溪则和会二非，还同细色全迷假实。
又云：问：四分细色与多宗假色何异？
答：彼对诸尘，此论心业，故不同。
又卷一五·四四霅川岳师融会假、实，以为一见：钞文既云非尘大之色，明知是细色耳。
又但妄云细色，不知细色是何等物等云云。
问：四分细色如何？
答：疏一六·三云：如律明业，天眼所见善色恶色。
记：问：四分既明善色恶色，天眼所见，那得谈体，却云非色？
答：彼明细色，义通大乘；此谈非色，正符宗意。
问：上多宗假色对诸尘云云，意云何？
答：记云：或约诸尘，谓无作假色，判归法入，即是法尘。
今按，假色者，如彼能造尘大实色，无作虽亦色性，微细非对见故，云不可见无对假色也。
⑩探入，芝苑遗编·戒体章一·三云：问：有人言，四分戒体探入大乘，其义何也？
答：教宗既曰分通，谈体何名探入？
故知非也。
⑪思种，戒体章云：已往诸师，或名思种，或名熏种。
然思、熏属作，种是无作，今召无作，何得相滥！
或名种子者，种通善恶，是亦不然。
今正此名，善种为体。
故疏云：成善种子，此戒体也。
且约圆教种子戒体而正其名，今于成宗立曰思种，非翅滥于大小，抑立名失矣。
⑫如别所破，济缘卷一六·一七页。
非色者，非尘大所成。
以五义来证：一、色有形段方所，二、色有十四、二十种别，三、色可恼坏，四、色是质碍，五、色是五识所得。
无作俱无此义，故知非色。
释非色中二。
初约能造，以作显无作。
谓能造是心，故所发非色。
疏云既为心起，岂尘大成是也。
尘即五尘，大谓四大。
问：所以约能显所者？
答：为对破有宗，彼计色造尘大成故。
以下义证，唯就所发，以显非色。
先列色者，统论色义，不出有五，一、相，二、异，三、损，四、碍，五、对，配文可见。
形段者，有相貌故。
方所者，有所在故。
十四色如上。
二十者，显色十二，形色有八。
恼坏者，有情具二，无情唯坏。
论云：色是恼坏相。
无作，恼坏相中不可得故。
问：无恼可尔。
若云无坏，何以戒有肥羸及四舍耶？
答：此即成宗通深①之义。
无下，显非色可解。
①成宗通深，业疏一六·五：由此宗中分通大乘，业由心起考其业体，本由心生，还熏本心，有能有用。
不知何目，强号二非。
芝苑遗编·戒体章曰：细详此文，未即言善种，而曰熏心有用，密谈之意，灼然可见，应知此即考出非色非心之体耳。
疏又曰问：如正义论，熏本识藏，此是种子能为后习，何得说为形终戒谢？
答：种由思生，要期是愿；愿约尽形，形终戒谢；功由心生，随心无绝等。
具如彼中。
济缘一五·二六云：问：有犯则体羸，四舍则戒失，那云无恼坏耶？
答：缺行故羸，本得无损；教权故失，业性不亡。
此则成宗通深之意。
言非心者，体非缘虑，故名非心。
亦有五证：一、心是虑知，二、心有明暗①，三、心通三性②，四、心有广略③，五、心是报法。
无作亦不具此。
非心中。
初对能造。
作戒以心为体，心是缘虑；无作顽善，体无觉知，故非缘虑。
亦下，义证，以心显非心。
五义明心，通收四阴。
虑知即行心。
明暗者，或约愚智，或取忆忘，或明是行心，暗即三心。
三性者，三心局无记，唯行通三性。
广略者，若约缘境渐顿，即是行心；或约心法，一心分四蕴、六入④、六识等，迭论广狭，可寻。
报法者，酬因曰报，众生感报，心性差别。
无下，显非心，无上五义，故云不具。
①明暗，济缘一五·二三：谓顽善，无有愚智、迷悟之异，故无明暗。
②三性，又云：无作唯是善，非恶、无记。
③广略，又云：四、唯一定，故无广略。
谓意根为略，四心六识，乃至心数，则为广也。
④六入，夫六入者，凡有二义：一、根、尘互相涉入，二、根、境俱为识之所入。
是以诸经名十二入。
⑤肉团，名义六，纥利陀耶，此云肉团心。
正法念经曰心如莲花开合。
提谓曰心如帝王，皆肉团心，色法所摄。
故以第三聚，非色非心为体。
结中。
成论四聚：一、色，二、心，三、非色心，四、无为。
无作当第三聚中第十七法。
①得，对法一曰：何等为得？
谓于善、不善、无记法，若增若减，假立获成就。
唯识义章私记一末：有漏无漏身中，成就法上立得名。
②非得，俱舍颂疏·根品二，释得已云：应知非得，与此相违。
谓若有法，先未曾失，及重得已，但今初失，此法非得。
创至生相，名为不获。
流入现在，名为不成就。
故知不获时，不名不成就，不成就时，不名不获。
今案，参阅大毗婆沙论一五七·一一页。
③同分，同谓身形等同，谓诸有情身形、业用、乐欲，展转互相似故。
分者，因义。
谓由此分，能令有情身形同，同之分，故名为同分，依主释也。
又对法一云：谓如是云云，有情于种类相似，假立众同分。
述记二本云：众者，种类义。
同是一义。
分者，相似义。
同虽通能所，今属能同众之同分，依主释也。
不同小乘，彼别有体是同义，众同之分故。
④无想果，唯识论一：无想定前，求无想果，故所熏成种，招彼异熟识，依之粗动，想等不行。
于此分位，假立无想，依异熟立，得异熟名。
⑤无想定，唯识论七：无想定者，谓有异生伏遍净贪，未伏上染，由出离想作意为先，令不恒行心心所灭，想灭为首，立无想名，令身安和，故亦名定。
疏七本：异生者显得人圣厌之故。
遍净，谓第三禅天。
第三禅以上，贪犹未伏。
出离想者，即作涅槃想也。
⑥灭尽定，唯识七：灭尽定者，谓有无学，或有学圣，已伏或离无所有贪，上贪不定。
由止息想作意为先，令不恒行、恒行染污心心所灭，立灭尽名，令身安和，故亦名定。
疏七本止息想者，谓二乘者，厌患六识有漏劳虑，或观无漏心粗动等。
⑦生住异灭，俱舍颂疏曰：于法能起名生，能安名住，能衰名异，能坏名灭。
萨婆多宗四相有实故也。
⑧凡夫法，彼云：凡夫法，不异凡夫。
唯识所谓异生性也。
述记曰：异生，人之生类各异。
文云：如经中说：精进人得寿长，随寿长得福多，以福多故久受天乐。
若但善心，云何能得多福？
是人不能常有善心故。
又意无戒律仪。
若人在不善、无记心，亦名持戒。
故知尔时无有作也。
引证中。
本论两段。
初段中。
彼先问云：有人云：作业现可见，若布施、礼拜、杀害等是应有；无作业不可见，故应无。
答：若无无作，则无离杀等法。
问：离名无作，不作则无法。
如人不语时，无不语法生，不见色时，亦无不见色。
此约对境，难余时无。
引喻可解。
答：因离杀等，得生天上。
若无法者，云何为因？
问：不以离故生天，以善心故。
答曰不然，方接钞中如经等语。
经中，即论家自引。
精进即作业，寿长即现报。
随寿福多，谓无作增长。
福，即善无作也。
福多受天乐者，此证生天本由无作，非善心故。
若下，反质来难，明非善心。
不由善心，即知无作任运自尔，则非心明矣。
不能常有者，凡人之心，未必一向专善。
故后段中。
初句立义。
律仪即受体。
若下释成。
不善即相违，无记不成业。
准论，无记心下，有无心字。
此言受体若是心者，但应善心成持，不应余心亦名持也，即三性任运之义。
故下，准决。
尔时指上不善、无记心时。
无有作者，以作必善心，今在余心，何容起作？
既无有作，得名持戒，乃是本受无作，不假缘构，任运恒有。
显知无作非心明矣。
涅槃云：戒者，虽无形色，而可护持。
虽非触对，善修方便①，可得具足。
涅槃中。
具如标宗所引。
无形色，明非色也。
非触对，即非心也。
①方便，钞一六·四三，记云：远离对治之智。
十住婆沙云：戒有二种，作者是色，无作非色。
十住中，色非色者，彼大乘宗：作是色者，即心之色，故不言心；无作非色者，体即是心，故不言非心。
今但取彼非色之名，以为证耳。
故以多文证成非色。
结示中。
向引诸文，虽是双证，正欲对破有部计色，所以文中，但结非色。
非心之义，既无所对，何假证成？
故不言也。
上且依论而示。
克论体相，未甚精详，至于业疏，方陈正义，乃有三宗，今略引示。
凡欲考体，须识三宗造义浅深，两乘教相差别，纤毫无滥，始可论体。
初明有宗，当分小教。
彼谓：小机力劣，不约心论；善恶二业，皆由色造；能造是色，所发亦色；故作、无作，并色为体。
彼部宗师，虽多解判，未善权意，故至业疏，的指体相，方为尽理。
故疏文①云：如律明业，天眼所见善色恶色、善趣恶趣，随所造行，如实知之。
以斯文证，正明业体是色法也。
又云：然此色体与中阴②同，微细难知。
唯天眼见，见有相貌，善恶历然。
岂约尘对，用通色性？
诸师横判，分别所由。
考其业量，意言如此。
故知，彼论③但计无对法入假色。
指为细色，独出今疏。
①疏文，一六·三记云彼明如来成道，始得三明。
天眼中云：菩萨以三昧定意清净，结使已尽，以清净天眼，见众生生者死者，善色恶色，善趣恶趣，若贵若贱，随众生所造行，皆悉知之，即自知此众生身行恶，口行恶，意行恶，邪见，诽谤贤圣，造邪见业报，身坏命终，堕地狱、畜生、饿鬼中。
复观众生身行善，口行善，意行善，正见，不诽谤贤圣，造正见业报，身坏命终，生天上、人中。
是谓见众生天眼智。
②中阴，济缘一六·四云：中阴亦名中有，谓六趣之外幽阴业识，未至前趣，在生死之间，故名中阴。
应知中有亦是报处，但由小教不谈细色，故非趣摄耳。
如来由此说业为色，诸师不晓，立义强分，故云岂约尘对等。
诸下，三、结其妄判。
非理曰横，量即体量，意言谓胸臆自裁。
东野云：尘谓法尘，无作假色，判归法入，即是法尘。
此对作戒色声二尘，故云约尘对。
谓无对无作，体是不可见，无对即翻作戒二种有对，故云约对。
③故知彼论，意曰：多论计无作为不可见，无对法，入假色；若依今师，彼计假色，即是细色。
细色者，是心业之色，非尘大色，诸师不晓，但约尘对，实违心业。
细色者，独出今疏矣。
二、明本宗。
成论过分小乘，教虽是小，义乖小道；虽通大乘，非全大教。
比前为胜，望后还劣，是故立体两楹之间。
初明作戒，色心能造。
色是本教，心即过分。
及论所发非色非心①，非色过分，非心本教。
大集②所谓昙无德师，覆隐法藏，戒疏③亦云包括权实，其义在兹。
若论作戒，犹可循文；独兹无作，历代沉丧，故须显示。
非色非心，得名多别。
一、对作释，如上成宗。
二、翻作释，疏云④：由作初起，必假色心；无作后发，异于前缘，故强目之非色心耳。
三、简教释，非色简小，非心让大。
四、迭废⑤释。
作戒云身口是具，无作名非色，即对破有宗二戒；又言非心，自废本宗作戒。
五、遣疑释。
初疑作既假具，必应是色，故言非色；及解无作，乃云心起，又疑是心，故云非心。
若论其体，既是心成，体岂他物？
但由教限，不可滥通，教既是权，体宁从实。
且如成论，言色则无记顽色，谈心则六识妄心；是以非色则云非尘大所成，非心乃谓体非缘虑。
良由善性记业，比色全乖；业体无知，与心实异。
究论体貌，实唯心业。
但不谈种子，故名非色；不说梨耶⑥，故言非心。
故业疏⑦云：考其业体，本由心生，还熏本心，有能有用。
心道冥昧⑧，止可名通，故约色心，穷出体性。
各以五义，求之不得，不知何目，强号非二。
两求不得，不可名而名，故云强号。
若在彼宗⑪，但计非二；才云强号，即显教权。
须知强号之言，始见今疏。
①非色非心，济缘一六·四云：问：四分既明善色、恶色，天眼所见，那得谈体，却云非色？
答：彼明细色，义通大乘；此谈非色，正符宗意。
②大集，戒疏一·五九：大集云：梦㲲一段，后分为五：佛告长者，我灭度后，有诸弟子，颠倒解义，及以说法，覆隐法藏，名昙摩毱多。
此云法正，律名四分。
凡解行法，先果后因。
此就化仪，说相明显，故倒解之。
如四谛法，苦初道后，覆彼常途，因先义也。
③戒疏，一·一五序曰：斯人博考三机，殷鉴两典；包括权实，统收名理；集结兹藏，通被时宾。
④疏云，一六·五，济缘曰：由下，次辨无作。
反作为名，不由色心造作，故异前缘。
法体虽有，而非色心，无由名状，且用二非以目其体，故云强也。
⑤迭废，以非色废他，以非心废自，自他互废也。
⑥梨耶，济缘一六·九：梵云阿梨耶，此云含藏识，谓含藏一切善恶因果、染净种子。
⑦业疏，一六·六，记云：上二句，推发生之始；下二句，示生已之功。
若论始起，则心为能生，体是所生；若约熏习，则体为能熏，心为所熏：心与业体，互为能所。
⑧心道冥昧，济缘一六·六云：心无形貌，故曰冥昧；但有名字，故曰止可名通。
欲彰业体是彼所造，故云穷出体性。
⑨兼缘，济缘同云：本唯心造，心冥色显，所以兼之。
今缘具义。
东野云：此约色而言兼缘，即依报之色，故显正因之心。
⑩不相应，俱舍·根品疏云：体非心所，不与心相应，名心不相应；五蕴门中，是行蕴摄，故名心不相应行。
⑪若在彼宗，济缘一六·七：问：两云强目，是何教意？
答：若据本教，翻作为名；今取通意，识达体貌，即知二非附权而立，故云强耳。
通释：圆教中，疏及记释甚广，比对可见。
两云强目者，先云由作初起，必依色心；无作后发，异于前缘，故强目之非色非心故。
三、圆教①者，即大乘义。
前之二释，俱不了②教。
故涅槃中，或色非色，俱为诤论③，如来明判不解我意。
是以祖师深取大乘圆实了义，决开权教，显示我等坛场受体，意使修持投心有处。
今分为二：初、示圆体④，即明梨耶，随缘变造⑤，含藏种子。
初明能造还即六识；但依八起，即异小乘。
纵有兼色，此色亦心，不同小宗，心色体别。
二、明所发，即心所造，善根种子，藏识所持，随心无绝。
如楞伽中，识海识浪：浪从海起，还复海中，浪无别浪，还即海水；能造所发，全体是识，更无别法。
当知此种，色相具足，故说为色；不同尘大，复无觉知，故说非二。
随宜方便，悟入为先，大小权实，极须精考。
故业疏云：智知境缘⑥本是心作，不妄缘境，但唯一识，随缘转变，有彼有此。
欲了妄情⑦，须知妄业。
故作法受，还熏妄心⑧，于本藏识成善种子，此戒体也。
①圆教，济缘一六·八：先立五门，开释大意。
初、叙教本，二、释名，三、显体，四、出立意，五、示所据。
初、叙教本者。
众生本有真常妙性，由诸妄念，故受轮转。
如来欲令息妄归真，故于寂场首制心戒。
小机力劣，不堪奉持，摘彼少分，以为五、八、十、具。
华严直与，鹿苑曲示，三世十方莫不皆尔，所谓于一佛乘分别说三是也。
二、释名者。
以大决小，不待受大，即圆顿义也；前二偏计，空有不均，今悟教权，名殊体一，即圆融义也；前既从权，一期赴化，今此克实，究竟显示，即圆满义也。
三、显体者。
一切大乘皆以常住佛性妙理为体，于一体而说种种名。
梵云阿梨耶，或云阿赖耶，此云含藏识，谓含藏一切善恶因果、染净种子。
此有二宗：唯识师谓真如随缘，不生灭与生灭和合，非一非异，名阿赖耶，即真妄和合识；摄论师谓外尘本无，实唯有识，是大菩萨佛果证行，此即全指真如为真识。
楞伽云：如来藏名阿赖耶，而与无明七识共俱，如大海波，常尔不绝。
四、出立意者。
两宗出体，教限各殊。
若唯依彼，则辨体不明；若复不依，则宗途紊乱。
故准二经，别立一教，穷理尽性，究竟决了。
五、示所据者。
法华开声闻而作佛，涅槃扶小律以谈常，舍此二经，余无此义。
又云：前二云宗，此标教者？
答：据云三宗，理无偏局，然既别标，不无其致：由前两计，各有宗党；今此直示大乘圆义，以决前体，故但云教耳。
②不了，大宝积经舍利弗，何等经中名为了义？
何等经中名不了义？
舍利弗，若诸经中宣说世俗，号不了义，宣说正义名了义云。
③俱为诤论，涅槃一六云：云何念戒？
虽无形色，而可护持；虽无触对，善修方便，可得具足。
疏曰：虽无形色，而可护持者自有三释：一云僧伽部，谓无无作色，故自无无作，无作亦无色，但有其心，故言而可护持。
二、萨婆多部，谓无作而复有色，色非质碍，而有无教假色，故须护持。
三、昙无德部，成论所用，无作是非色非心。
如此等说，并是诤论，乃是小乘自论有无，大乘之中都不用此。
④圆体，准济缘云：前二偏小，是即大乘，以大决小，全小是大，即圆顿义也；又前空有异，今悟教权，名殊体一，色与非色，莫不皆然，即圆融义也；前既从权，一期赴化，今此克实，究竟显示，即圆满义也。
次显体者，以常住佛性妙理为体。
⑤随缘变造，又云：今明此识，体本真净，随缘妄动，积藏业种，名为第八。
⑥境缘，济缘一六·一三：境即情与非情、二谛等境，缘即随境所制尘沙等法，二皆唯心。
既达唯心，则随所动用，不缘外境。
⑦欲了妄情，又云：了，犹尽也。
妄情之言，通含见思、无明等惑。
次句，反观往业。
无始惯习，积恶时深，虽达唯心，卒难调制；若非戒法，净业无由。
故下，如缘纳法。
善即简恶，种子是喻。
⑧还熏妄心，济缘一六·一四：假前胜境，发动胜心。
此心反妄，即是真心。
以真熏妄，令妄不起。
东野云：此心反妄，即是真心。
本藏识者，示所依处，亦是所熏也。
善种子者，显能依体，亦即能熏。
济缘：善即简恶，种子是喻。
如世谷果，皆有种子。
略说十义，一、从众缘生；二、体性各异；三、生性常存；四、任运滋长；五、含畜根条、华叶等物；六、虽复含畜，相不可得；七、遇时开绽；八、子果不差；九、展转续现；十、出生倍多。
无作具此，故以比焉。
然种子名通，义须细简。
初、约十界，四趣为恶，余六是善；次、就善中，人天有漏，四圣无漏；三、就圣中，三乘是偏是权，唯佛是圆是实。
行者当知本所受体，即是一体三佛之种。
二、明圆修者。
既知受体，当发心时，为成三聚。
故于随行，随持一戒：禁恶不起，即摄律仪；用智观察，即摄善法；无非将护，即摄众生。
因成三行，果获三佛。
由受起随，从因至果。
斯实行者，出家学本，方契如来设教本怀。
故业疏云是故行人常思此行，即三聚等①。
又云：终归大乘，故须域心②于处。
又云：既知此意，当护如命、如浮囊。
略提大纲，余广如彼。
咨尔③后学，微细研详。
且五浊深缠，四蛇未脱，与鬼畜而同处，为苦恼之交煎，岂得不念清升④，坐守涂炭⑤？
纵有修奉，不得其门，徒务勤劬，终无所诣。
若乃尽无穷之生死，截无边之业非，破无始之昏惑，证无上之法身者，唯戒一门，最为要术。
诸佛称叹，遍在群经；诸祖弘持，盛于前代。
当须深信，勿自迟疑。
固当以受体为双眸，以随行为两足。
受随相副，虽万行而可成；目足更资，虽千里而必至。
自非同道，夫复何言，悲夫！
①即三聚等，业疏：即摄律仪，用为法佛清净心也。
以妄覆真，不令明净；故须修显，名法身佛。
以妄覆真，绝于智用；故勤观察，大智由生，即摄善法，名报身佛。
以妄覆真，妄缘憎爱，故有彼我生死轮转；今返妄源，知生心起，不妄违恼，将护前生，是则名为摄众生戒为化身佛。
②域心，济缘一六·二二：当知即是发菩提心，修大慈行，求无上果，此名实道此即行人域心之处。
③咨尔，咨，嗟也，嗟叹而告之也。
④清升，归敬仪：为善若登清升，若爪上之土。
⑤涂炭，商书：有夏昏德，民坠涂炭。
注曰：涂，泥也；炭，火也。
四、明二戒先后。
四、先后中。
若论作戒，则无先后；独兹无作，有多解释，故须辨定。
初解云：如牛二角，生则同时。
故多论云：初一念①戒，俱有二教；第二念中，唯有无教。
初解，上二句举喻。
故下，引证。
初念俱有，可验齐生。
①初一念，济缘一六·二六：此通从初至法竟来第一念也。
后解云：前后而起。
故善生①云：世间之法，有因则有果。
如因水镜②，则有面像。
故知作戒前生，无作后起。
后解。
初科中。
初句标义，故下引证。
世间法者，缘构成故。
因即作戒，果谓无作。
如下喻显，故下准定。
①善生，善生前后说者是也。
谓方便作前起，得戒，无作后起也。
②水镜，济缘一六·二七：水镜喻作，面像喻无作。
论云作时具作、无作者，此是作俱无作，并是戒因。
至第三羯磨竟，其业满足，是二戒俱圆，故云具作、无作。
不妨形俱无作，仍后生也。
亦是当一念竟时，二戒谢后，无作生也。
次科。
由立前后，违上论文初念俱有，故须释之。
初牒妨，此下释通。
初明作俱齐起。
不下，示形俱后生。
上云仍后，在言未显，犹恐滥同初念之时，故重遣之云亦是等。
已前二解，并是古义。
若准业疏，即取初解；但不明三时，义未尽耳。
旧记将不妨下，作今义。
非也。
疏出今义云：今解一时，非前后起。
岂有作绝，无作方生？
由本坛场，愿心形限，即因成也。
至后刹那，二戒俱满。
故云作时具无作也。
又约一受，明三时无作①：一、因时②无作；二、果时③无作，有二；三、果后④无作。
①三时无作，济缘一六·二八：即前经论，初、二两念；但初念中，取其尔前为因时耳。
②因时，又云：因时有二：作俱未竟，形俱潜发，二并为因。
③果时，又云：即上二种，第一念时，皆究竟故。
④果后，又云：第二念已去，作俱随谢，止有形俱耳。
五、泛解多少。
依如多论，八种无作：五、多少中。
此科不局戒体，总列八种，善恶、定散、世出世业，一切通收，故云泛也。
标中云依多论者，若顺多宗，应云无教。
但名通彼此，趣尔举之。
一、作俱无作。
如作善恶二业，与作方便齐生。
列释中。
问：作俱既与方便齐生，何名无作？
答：虽与作俱，不妨彼体不假缘构。
以二法相违，性不可合故。
疏云：不由心起①，任运相感，故即号曰作俱无作是也。
①不由心起，济缘一六·二九：起心属作，业力任运，不由作故。
如世树影，可以比焉。
通释：譬如竖木，虽不造影，影任运生。
二、形俱无作。
如善恶律仪，形灭戒失。
二、形俱者，期尽寿故。
形灭失者，据论受体，实通四舍，且据本期一相为言。
上之二种，戒善两通。
今明受体，唯在此二，余无相涉。
五、六义兼随行。
要期可同自誓。
三、事在无作。
如施物不坏，无作常随。
僧坊、塔、像、桥、井等物，功德常生。
除三因缘：前事毁破，此人若死①，若起邪见。
无此三者，事在常有。
恶缘同之。
三中。
初明善事。
下句反例恶事，如置杀具，类上说之。
①此人若死，疏作造者命终。
济缘作四句：初、人物俱在，此句不失；二、物坏人在，三、物在人丧，四、人物俱丧，三句并失。
若尔，事坏命终，应无福报？
答：下云便善业断，非谓永无。
前业恒在，但不相续耳。
四、从用无作。
如著施衣，入诸禅①定，则令施主得无量福。
恶缘弓刀，例此可知。
四、从用者，上但物在，此约持用。
善恶类解。
①诸禅，疏作无量定，即诸禅心定。
五、异缘无作。
如身造口业，发口无作；口造身业，发身无作等。
若依成论，身口互造。
五中，初依多宗。
身口不互①，则有异缘。
妄是口业，现相表圣，假身成故；盗是身业，咒物过关，假口成故。
若下，点异。
成宗不尔，随造成业，不说异缘。
如口造身，即发口业；身造亦尔。
①身口不互，身造口业，发身无作；口作身业，发口无作：是云互造，互发无作。
今则不然，身造口业，发口无作；口造身业，发身无作，故云异缘。
六、助缘无作。
如教人杀、盗，随命断、离处，教者得罪。
六、助缘者，能教发业，假彼所教，前作助成。
文出杀、盗，教善准知。
七、要期无作。
亦名愿无作。
如人发愿，作会作衣等施，无作常生。
七、要期者，与形俱何异？
答：形俱随报，要期不定。
疏云：如十大受，及八分斋，要心所期，如誓而起。
文举善事。
恶亦同然。
①胜鬘，济缘一二·二九：胜鬘经说，胜鬘夫人即波斯匿王女，闻佛授记已，立受十大愿：一、我从今日乃至菩提于所受戒，不起犯心；二、于诸尊长不生慢心。
八、随心无作。
有定慧心，无作常生。
亦名心俱。
成论云：出入常有①，善心转胜故。
此言随心者，随生死②心，恒有无作，非谓随定慧。
别脱不尔，唯随于身。
即涅槃③云：初果生恶国，道力不作恶。
八、随心者，此明定道二戒。
文分为二。
初依多宗。
彼谓入定入道，有禅无漏律仪，出定则无故。
次引成论，初二句对破彼宗。
论中常有字下，更有常不为恶一句。
善心者，示随心故。
若尔，定道无作，应非非心？
答：但能随心，而实非心。
由彼业性，能起后习，故云善心转胜耳。
此下示名，别下简异。
唯随身者，期尽形故。
问：成宗别脱，亦由心造，何但随身耶？
答：教限义故。
若尔，何以疏云④：功由心生，随心无绝耶？
答：过分义故。
即下，引证。
道力，即道俱戒。
又智论云：初果生杀羊家，宁死而不杀。
此证定道随生死心明矣。
业疏，问云：从用与作俱何异？
答：业相虚通，不相障碍；间杂同时，随义而别。
且如持鞭，常拟加苦；既无时限，即不律仪，为形俱业；要誓常行，即名愿业；口教打扑，即是异缘；前受行之，又是助业；随动业起，即是作俱；鞭具不亡，即名事在；随作⑤感业，岂非从用；恶念未绝，又是心俱。
故举一缘，便通八业；余则例准，知有无⑥也。
准此以明，或单或具，间杂不定，精穷业理，在斯文矣。
①出入常有，疏一六·三二：如成论云：有人言：入定入道，有禅、无漏律仪；出定则无。
是事云何？
论云：出入常有；常不为恶，善心转胜。
虽在事乱，无作不失。
②随生死，济缘一六·三三：死此生彼，恒不失故。
又云：谓化火焚身，入无余依涅槃，此时方无。
尔前恒有，故名随心。
③涅槃，又云：涅槃说：初果生杀羊家，父令杀羊，乃牵羊与刀，闭之一室，竟不肯杀，以至自尽。
此由宿生道力、戒力，可证随生死心也。
东野云：此中涅槃说者，合作智论说。
④疏云，卷一六·六，具文云：行随愿起，功用超前；功由心生，随心无绝。
又同一五云：由有本种熏心，故力有常，能牵后习。
济缘：言有常者，运运不息，生生常住。
问：若发三誓，从依别受，三聚圆发否？
答：济缘一六·一九：初受，圆发三誓；随中奉持，圆修三行；成因感果，圆证三身等。
⑤随作，记一六·三一：问：随动起业，与随作感业，毕竟相滥，如何以分？
答：作俱通一切，从用局事物，由具物故，或用不用，是以用时必兼二业。
故知作俱未必有从用，从用其必兼作俱。
⑥知有无，济缘一六·三二：上明八业，且据全具为言；须知业理随念不定，故云知有无也。
又约具戒明八业。
上八种中，前七通善恶，欲界系法。
后一无作，若是世禅，局上二界；若出道法，非三界业。
通简中。
前七，局欲界者，体是事乱①故。
后一中，若世禅者，单简定共。
局二界者，有漏业故。
若出道者，通收道定。
非三界者，俱无漏故。
上约界简，更以义求。
次约善恶简，前七通善恶，后一唯局善。
三、世出世简，前七局世法：七恶定局世，七善通出世，为道方便故。
后一中，定共通世、出世，道共局出世。
四、就前七善，初、二及七通戒善，余四局泛善。
五、定共有邪正。
六、道共通大小。
如是广之。
①事乱，事谓对道俱理，乱即翻定共静欤。
二、受随同异。
二种无作①，五义同之：一者名同②。
受、随俱名无作。
二者义同。
同防七非。
三者体同。
同以非色心为体。
四、敌对防非同。
受中无作，体在对事防，与随中无作一等。
五、多品同。
如成论，戒得重发，肥羸不定。
大门第二，受随同异，无作，五同中。
四、敌对同。
言体在者，谓本受不失。
对事者，事即是境。
由有本体，方起防护，即名本体能防非也。
与随中一等者，疏云③：对非兴治，与作齐等。
此无作者，非是作俱。
谓起对防，即有善行随体并生。
作用既谢，此善常在，故名此业为随无作。
与非敌对，故与受同。
五中。
戒重发者，明受体有三品也。
肥羸不定者，随体亦三也。
以业随心发，受随二戒各具三心，故使无作各有三品。
标成论者，对简有宗受唯一品，随有三品，则一多不同也。
①二种无作，疏一六·三八：何名受无作耶？
即是行者愿于惑业断相续意。
无始妄习，随念难隔；故对强缘，希求业援，自发言诚，是其因也；僧缘加许，副遂情本，白四之期，动发戒业，业成志意，是其缘也。
即此缘业，是行愿本，名受无作。
随无作者。
刹那已后，随境对防名作戒；作息业成，即名此业为随无作。
②名同，疏一六·三九，莫非是业，任运而起，故俱名无作。
任运而起，是无作义故。
③疏云，彼受随二种，两段释之。
初明受无作，云：以受体形期，随非防过，为护体故，即名本体有防非能。
能实随行，行起护本，相依持也。
记释曰：初明受体。
据受无作，有防非能，而不能自防，故假随行。
如戈矛虽利，要由持用，方陷前敌，故云相依持也。
次明随无作，如记所引，济缘释曰：次明随中。
初通示；此下，简滥；谓下，显相。
准此对防同时多业，一是本受无作，二即随中作俱，三即随行无作。
通释：三中随受二种，一体二用。
谓本受无作，如刀本利；随行无作，如用而截。
截必依利，利由截彰，二用相藉，故分为二，莫非任运而起防敌，故俱无作。
随中作俱，自是别体，随作即谢，不同余二，善行常有。
④别有作俱，问：既有随无作，何外立作俱？
答：凡随行有二。
一、临境起方便对治行，是名为作。
即有造作，岂名无作？
任运从作起灭，名作俱无作。
二、随行无作者，酬坛上要愿，任运无作起，常随受体，造次颠沛不止。
受体无觉，无对境防，有随无作。
虽常不忆受体，不越所制，随无作力。
故疏云此善常在是也。
问：若尔，次科随中无作，事止则无，如何通之？
答：彼且约一境上防护，故无相违，又如记会之。
异有四种。
一、受中总发，以愿心，情非情境一切总得。
随中无作别发，行不顿修，次第渐成。
二、长短不同。
受中无作，悬拟一形；随中无作，从方便色心俱，事止则无，故名短也。
三、宽狭不同。
受中任运，三性恒有；随局善性，二无，名狭。
四、根条两别。
受为根本；随依受起，故曰枝条。
四异中。
初：受但起心，故可总发；随是造修，止得别发。
二中，言随无作事止无者，非无无作；但由随戒随作防非，作谢善在，无防非能，不名随戒，故云无耳。
前引疏云此善常在，文证明矣。
三中，言二无者，即恶、无记。
二种作①者。
有五同：一、名同；二、义同；三、体同；四、短同；五、狭同，唯局善性。
所以准知。
次明作戒，五同中。
名、体反前，义同如上。
短同者，二戒并约方便色心，动灭则止。
狭同者，不通恶、无记故。
若尔②，如多论中，四心得戒，又下持犯中，自作教人、自业相成，并约前作方便，余心成业，岂非二作通三性乎？
思之可解。
①二种作，疏一六·三六：何名二作？
一者，受中作戒。
如初请师及八缘相，第三羯磨未竟已前，运动方便，名之为作。
即此作时，心防过境，名之为戒。
二者，随中作戒。
即受戒已依境起行，为护受故，名之为随。
于境起护，顺本受愿，名之为作。
不作不有，要由作生，正对境持，故名戒也。
②若尔，通释：多论凡论前作，局善可知。
如彼四心得戒，且约无作云耳。
岂无心及无记心时，得有作戒乎？
今狭同者，唯约方便作耳。
持犯二种例尔，谓但由前作方便，后余心中任运成业，是则因有作戒，果无作戒。
果若有方便护心，即名作戒，唯局善性。
有四种异。
一、受中总断，随中别断。
二、受本，随条。
三、受是悬防，随中对治。
四、受作一品。
终至无学，随一品定。
随中作戒多品。
由境有优劣，心有浓淡，故心分三品。
不妨本受是下品心。
故杂心云：罗汉有下品戒，年少比丘上品戒。
四异中。
第四，初示异。
故下，引文证受。
初云受一品者，问：多宗可尔，成论戒得重受，那云一品定耶？
答：虽开重受，三品不俱故。
若尔，无作何以受分三品？
答：无作非色心故，虽有三品，增为一体。
作是色心，纵增三品，初、后各异①，故无多品。
随中下，示多品义。
境优劣者，即就所防，显境轻重：谓初篇最优；众学最劣；中间相望，优劣可知。
或约能防难易分者，吉罗至难为优，重夷易遣反劣，中间可解。
①初、后各异，初受若下，后受或上。
初受作法竟，作戒则体谢，虽后受得上，此作新得。
故云初、后各异。
三、明发戒缘境宽狭。
上卷受缘，已略明发戒方法。
但心随境起，故今广论，令知戒德之高广，亦使持者有勇励。
第三门中。
本说所缘而分四科者：心随境起，故先明心①；心境相应，即发受体，故三明戒；戒必有用，故后明防。
四义相绾②，不可孤立故。
初科，先明前略；但下，显今广。
上二句示意；下二句显益，上句开解，下句资行。
①故先明心，若具云之，明心下，续云：心独不立，必托境成，故二明境。
而今不立者，今门总科，正明境故，即知余三，境中别开耳。
②绾：系也，拘系也。
谓环相似，无始终物也。
就中分四。
能缘心。
现在相续心中缘。
初、能缘心中。
现在简过、未，相续简一念。
疏云：念念虽谢，不无续起。
即以此心，为戒因本。
所缘境。
境通三世。
如怨家，境虽过去，得起恶心斩截死尸；现在怨家子，有可坏义；未来诸境，可以准知。
故缘三世而发戒也。
二中。
初示境，如下举事显相。
如与己为怨，其怨已死，即过去也；怨或有子，即现在也；孙虽未生，生必为仇，即未来也。
业疏云：当生之非，为未来是也。
于此三境，俱能起害。
欲成净戒，必息恶心，故所缘境，遍该三世。
涅槃云：若人斩截死尸，以是业缘，应堕地狱。
成论：问：为但于现在得律仪，从三世众生得耶？
答：三世众生所得。
如人供养过去所尊，亦有福德。
律仪亦尔。
引证中。
论文标问，为破多宗①故。
答中，初句正答。
所即指境。
如下举例。
且约过去，未来亦然。
①为破多宗，彼云所缘境现在一念故。
彼论曰：别脱依生起发戒，现在一念中得。
发戒。
现在相续心中得。
三、发戒者。
问：与上能缘何异？
答：前是能缘心，此即所发戒。
由彼受体，无可表示，还约能缘，以彰所发。
又前二作戒，后二无作。
又三局受体，四落随行。
防非者。
但防过去未来非，现在无非可防。
四、明防非。
初文，现在无非者，此约对治心行，以论三世。
防是预拟，不令起非。
对治现前，则防未非；才失正念，即落过非。
故知现在无有防义。
问：毗尼殄已起，戒防未起，何得言断过去非耶？
释妨中。
初问者，业疏标云如昔所传，则知古来相承此语。
毗尼即七灭诤。
前因诤起，乃用法灭，即殄已起也。
已起即是过去。
据此，止可言戒但防未来，而兼过去，岂非相违？
故须决破。
答：境虽过去，非非过去。
犹是戒防未起非。
答中。
初文。
境虽过者，怨家死也；非非过者，斩截事存也。
非虽不亡，望今净戒，禁之不生，还成未起，故曰犹是等。
犹是者，如云还同也。
此释顺成古解戒防未起之义。
又解云：一、专精不犯，戒防未起非；二、犯已能悔，还令戒净，即除已起非。
余如戒本疏解。
次释，即约犯忏。
明戒亦通两防，反破古传之局。
业疏云：昔解：毗尼除已起者，据七毗尼；戒防未起，谓坛场受体。
此局论耳。
今解，毗尼亦除已、未。
如四诤对除，是殄已起；明观正断，应起不起，即绝未非。
余下指戒疏，文见业疏①。
彼又出多宗四位：能缘局一念，所缘唯现在，发戒亦一念，防非通过、未。
①业疏，记云：唯除所缘有异，余三并同成论。
然则缘境三世，得罪现在①；过未二境，唯可起心：说言三世发也。
若据得戒，唯在现在一念。
别简中。
初科，前简所缘。
得罪现在者，随中持犯，必对实境故。
过、未唯起心者，境非对现，止可心缘故。
说言者，显非皆实故。
若下，次简所发。
一念者，局三法竟，一刹那时。
以前明缘境通三世，发戒通相续，此须重简，局示分齐。
①得罪现在，问：如斩死尸，非于过去境得罪？
答：若约所截人，虽是过去；约能犯人，还现在境，故不相违。
成论云：慈悲布施，是亦有福；戒亦可尔。
以通三世，皆与乐意。
又云：慈功备物，但通现在，过、未已谢。
戒则不尔，要心普周。
若作偏局，一向不合。
故多论云：以恶心随戒有增减①故。
引证中。
论文明戒，而举慈施者，以施为六度之首、大士之行，用以校量，足知高胜。
文为二节：初明施戒功等；又下，明施不及戒，又二。
初明施慈局狭。
言备物者，谓财、食等物可济现境，不及过、未故。
戒下，次显戒通周。
下引论证，示偏局过，即同俱舍能非能境互转生义，下文自见。
①有增减，如唯对现在有情持杀戒，现在生若死，戒则减；若更生，戒则增。
余趣相对说增减亦尔。
问：戒从三世发，唯防二世非者？
问中，缘、防相并，欲显防非不通现在之义。
答：若论受体，独不能防，但是防具。
要须行者秉持，以随资受，方成防非。
不防现在，以无非也：若无持心，便成罪业；若有正念，过则不生故也。
然又以随资受，令未非应起不起，故防未非；若无其受，随无所生。
既起恶业，名曰过非；为护受体，不令尘染，忏除往业，名防过非。
答中。
先约随行，明不防现在。
初直定无非。
若无等者，释无非所以。
上二句显成过非，下二句明即属未非。
然下，次望受体，说防过、未。
初明防未起非。
既下，次明防过去非。
若尔，戒必防非，非何故起？
转难中。
上明受体能防过未，欲推能防功归随行，故此征之。
答：要须行者随中方便，秉持制抗，方名防非。
如城池弓刀拟捍击贼之譬。
余如戒本疏中解之。
答中。
初正示；如下，喻显。
城池弓刀喻受体，拟捍击贼喻随行。
下指戒疏，文亦出业疏。
疏云：戒实能防，遮断不起；常须随行，策持临抗，方游尘境，不为陵侵。
如世弓刀，深能御敌，终须执持，乃陷前阵。
四、明发戒多少。
略如上明。
今又述者，以世俗多迷，故广铨叙。
意存识相知法，自济兼人故也。
四、发戒。
标中。
指如上者，亦受戒篇。
世俗即随流之徒，非白衣也。
相即境相，法即戒法。
下句显益，即两利也。
然所发戒数，随境无量。
要而言之，不过情与非情，有无二谛，摄相皆尽。
任境而彰，略说则地水火风空识等界，及色声香味触等五尘，乃至过、未三世法界等法，及六趣众生、趣外中阴，四生，亦发得戒。
悬举中。
初二句明广遍。
要下，举要略示。
初总举，任下别示。
初明六大，通情、非情；次约六尘，即非情也；下约六趣等，即有情也。
言中阴者，业疏：问云：六趣生外，更有发否？
答：如来非趣摄，中阴亦复尔。
心论云，四生收诸趣，中阴非趣摄。
以趣是到义，中阴但传识故。
上来悬举，次引文证。
俱舍云：戒从一切众生得定，分、因不定。
何以故？
不得从一种众生得故。
引文中。
俱舍初科。
学者多昧，先须略示。
分即是支，谓七支业；因即戒因，谓能受心。
此文欲明五、八、十、具四位之戒，并遍生境，故举支、心，两相比校。
谓戒支、受心，有尽、不尽①，容可得戒；生境不遍，定不发戒。
谓三戒但发四支②，具戒全发七支。
此明七支多少，皆是得戒，即分不定也。
又若约三善，则三心同时；若约三品，则随得一品。
此明三心全缺，皆可发戒，即因不定也。
独众生境，不可不尽，故云定也。
何下，征释定义。
不得从一种者，言必须遍也。
①尽、不尽，济缘一六·四九曰：尽，犹足也。
②发四支，同四八曰：彼宗唯具戒具发七支，五、八、十戒并发四支。
分不定者。
有人从一切分得戒，谓受比丘戒。
有人从四分得，谓受所余诸戒，即五、八、十戒也。
分不定中。
一切谓七分也。
俱舍即有部计，谓比丘戒方得七支，是具戒故。
余三，四支，以非具故。
若准成宗，四戒并发七支，即皆从一切得定也。
今依彼引，宗计须知。
因不定者，有二义：若立①无贪瞋痴为戒生因，从一切得，以不相离故；若立上中下品意为戒生因，则不从一切得。
因不定中，先明三善。
一切者，三心俱时也。
若起三毒则有单、具，若起三善必不相离。
故次明三品。
不从一切者，三心不俱故。
①若立，同四九云：上、中、下意，即三品发心。
随一品定，故云不俱。
此据两义具缺，以明不定。
若不从一切众生得，戒则无也。
何以故？
由遍众生起善方得，异此不得。
云何如此？
恶意不死故。
释定中。
比前分、因，不从一切，皆发得戒；缘境反之，故云若不从等。
何下，释无戒所以。
云下，转释不得之意。
死，息也。
若人不作五种分别，得木叉戒。
一、于某众生，我离杀等；二、于某分我持；三、于某处能持；四、某时能持；五、某缘不持，除斗战事。
如此受者，得善不得戒。
广示中。
初五分别者。
谓初受时，发心断恶，于此五事有能、不能，故生取舍。
初、简生类，有能、不能。
二、简戒支。
彼宗五、八，局数①定故，若受一二，但得善行；成论不尔，分、满皆得。
十、具二戒，体是出家，遮性俱断，则有此过。
三、谓国土郡县。
四、即年月日时。
五戒尽寿以论，八戒日夜中说，彼部时定；成宗二戒尽形、半日，随机长短。
五中自释除斗战者，谓遇此缘，不能持故。
如下，通结。
准知：戒、善，遍、不遍异耳。
于非所能境，云何得戒？
由不害一切众生命故方得。
次明能、非能者。
如于此类众生不能持，名非所能境；于彼类能持，名所能境。
疏云：以屠者持野兽戒即所能境。
屠于家畜，为非所能，猎者持家畜戒亦所能也。
猎以野兽，为非所能。
初科文中，上二句问起。
谓于此类众生，既非所能，今亦通缘，望彼发戒，有何所以？
问意如是②。
由下，释通。
谓心无所简，始相应故。
①局数，疑写倒，应作数局。
②问意如是，济缘一六·五：意谓所能得戒，于义可知；非所能境，云何发戒？
若从所能境得戒，此则有损减过。
能非能，互转生故。
次科。
初过中，先牒计。
此下，斥夺。
上句指过。
损字写误，准疏合作增。
下二句申理。
谓所能生非能中，戒则有减。
非能生能中，戒则容增。
故云互转生也。
疏云：如猎持猪、羊戒，死生麞①鹿，戒则减也；或鹿生羊中，戒则增也。
屠者例尔。
①麞，与獐同，音章，如小鹿而美，故字从章。
章，美也。
语云：鹿有角，獐无角。
若尔，则离得舍因缘，得戒舍戒，此义自成。
第二过中。
若尔①者，蹑上增减义。
则下，指过。
以戒受、舍，并假因缘，今自增减，正乖戒义。
①若尔，疏一六·五：由戒得舍，必假因缘；今此增减，深乖戒义。
纵离得舍因缘，此有何过？
恶心不死故，不成溥①周。
第三过中。
初、纵许上义，谓戒自增减，不假因缘，义亦何失？
恶下指过，由害心不尽，纵所能境，心亦不定。
疏云：如猎者持家畜，行猎不获，路逢猪羊，心还起杀。
准知：得戒之心，不容毫发之恶。
高超万善，轨导五乘，众圣称扬，良由于此。
①溥，说文：大也。
广韵：广也。
增韵：遍也。
诗：溥天之下。
注：亦作普。
毗婆沙问云：若尔草木等，未有有时生灭，岂非增减？
众生入般，岂非减耶？
三、释增减。
婆沙问者，即俱舍自引。
若尔者，蹑前为难。
前云互转有增减过。
今难：纵令普周，不免此过。
故须释之。
文中先约非情，有增减过。
未有者，如冬受春生，戒则有增；有时者，如春受秋灭，戒则有减。
次约有情，唯有减过。
入般者，证阿罗汉，入般涅槃。
此约灰身入无余者，不于三界受生，即众生减也。
义解作四句。
一、心谢境不谢。
圣无烦恼，以境不尽，故戒在不失。
二、境谢心不谢。
入般、草死戒不失，由心过罪在故。
三、心境俱不谢，可知。
四、心境俱谢。
根转之时，不同戒失。
答中。
初句。
世疑戒本防非，三乘果人烦惑既倾，业非永丧，何用戒为？
又经律中，如来成道，方始感戒；罗汉破结，上法得戒。
准此，初句颇决深疑，更有别通，文在义钞。
境不尽者，经云：众生无尽，戒亦无尽。
此举正报，必兼依报，故非情境，亦无尽也。
第二句。
正通前难，余三相因而来。
心过在者，以惑心未破，妄业随兴，害生断草，心不息故。
三、二俱句。
凡夫现境，二皆存故。
四中。
不同者，如初四重，名僧尼同戒；后四重尼有僧无，漏、触、粗、叹僧有尼无，名不同戒。
如僧转为尼，漏、触等境，非我所防，复无能防，故云俱谢。
此句论谢，即不同前谢灭之谢，比之可知。
萨婆多云：于非众生上，亦得无量戒善功德。
如三千世界，下尽地际，伤损如尘，皆得其罪；翻恶成善，一一尘处，皆得戒善。
乃至一草一叶一华，反罪顺福，皆入戒门。
次明非情中。
初文，论约大千者，据宗限也。
下文多云法界，其语犹通。
须约大小简辨宽狭，此意常切知之。
罪福，即善恶也。
故善生①云：大地无边，戒亦无边。
草木无量，戒亦无量。
虚空大海，戒德高深，亦复如是。
以此文证，理通法界，义须戴仰。
善生中，且举无情。
②四义，如下配戒中。
以下结劝，可知。
①善生，彼七云：众生无量，戒亦无量；物无量故，戒亦无量。
疑指此文乎。
无数，疏作无数，则有众生无数句。
②且举无情，下善生中，通情非情，出五种量：一、众生，二、大地，三、草木，四、大海，五、虚空。
今除有情，故举四义。
多论又云：于三千大千世界，下至阿鼻，上至非想，于一切众生上，可杀不可杀，乃至可欺不可欺，此一一众生乃至如来，有命之类，以三因缘，一一得戒。
又以此推：出家僧尼及下三众，奉戒德瓶，行遵圣迹，位高人天，良由于此。
端拱自守，福德恒流。
三、情境中。
阿鼻非想，别举上下，统摄中间。
可不可者：或约三世，可即现在，不可即过未；又现在中，五道相隔①；又人中，远近不及；又近中，凡圣②可否等。
乃至者，略淫、盗也。
如来者，独指释迦，亦当分义，大取恒沙。
三因缘者，即三善也。
又下，结叹。
通五众者，境量同故。
戒德瓶者，即喻受体。
智论云：持戒之人，无事不得；破戒之人，一切皆失。
譬如有人，常供养天，以求富贵。
天愍此人，乃与一器，名曰德瓶。
所须之物，从此瓶出。
其人得已，应意所欲。
以至骄佚，立瓶上舞，瓶即破坏，众物皆灭。
持戒之人，亦复如是，种种妙乐，无愿不得。
若骄佚自恣，亦如彼人，破瓶失物。
端拱谓纵不持也。
福德即无作。
①五道相隔，济缘一七·一：或是境弱，如蠕动微物，不可淫、妄等；或不可亲，如诸天、余趣等。
②凡圣，又云：或约境强，如佛、圣人等。
故明了论云：四万二千福河恒流。
解云：谓四万二千学处，一切恒流。
其犹河水，洗除破戒烦恼。
言四万二千者，谓根本戒有四百二十。
所以尔者，如婆薮斗律，戒有二百，多明轻戒；优婆提舍，戒有一百二十一，多明重戒；比丘尼别戒九十九，合成四百二十。
是一一戒，有摄僧等十功德；一一功德，能生十种正行，谓信等五根，无贪等三善根，及身口二护。
一戒即百，合成有四百二十，岂非四万二千？
又解云：无愿毗尼者，谓第三羯磨竟时，四万二千学处，一时并起。
无一戒不生，故称无愿。
据斯以求，戒德恒流。
了论中。
初科分二：初、引论；据下，二、结叹。
初中，先引论文，次引论解，此又分二。
初、配数显德，前释名义。
福即善业，河即譬喻，破戒、烦恼即业、惑二道。
言下合数，三段，先示戒数。
所引律戒，皆彼论自指，此土并无。
又指尼别戒，亦据彼部，不可以今宗校之。
问：了论宗正量，何以戒数不依彼部？
答：或恐正量戒本，宗彼二律。
又恐欲显多相，故用别部也。
一一戒下，次以十利配戒，一戒有十利，总成四千二百。
一一功德下，后以十行配利，一利有十行，一戒成百行，总成四万二千。
信等者，等取：二、精进，三、念，四、定，五、慧。
身口二护通一切戒，不可专配七支。
又下，二、举名显具。
谓以无愿之名，显满足之义。
言学处者，是修行者所依处故。
问：僧尼二众，戒数各别，何以无愿毗尼，直言四万二千耶？
问中。
论取僧尼二戒，合成四百二十。
今据一众，不当具发四万二千。
故以为问。
一解：此总举二众以说。
若取实理，各随本戒。
初解中。
谓一众边实不可具。
准前二律，僧有三百二十一戒，则有三万二千一百；尼戒但出与僧别戒之数，未知彼部尼戒少多，不可妄配。
又释：以转根义。
证比丘悬发得尼戒，俱有四万二千。
次解中。
以僧尼转根，即互入众，更不重受。
故知比丘一体具二众戒，尼亦例尔。
次对七众，发戒多少。
准萨婆多云：五戒者，于一切众生乃至如来，皆得四戒。
以无三毒善根，得十二戒。
并一身始终，三千界内，一切酒上咽咽皆得三戒，以受时一切永断。
设酒灭尽，罗汉入般，戒常成就。
次七众多少。
五戒。
引论中，先明有情。
并下，示无情。
始终者，彼宗五戒，局尽形故。
设下，通示。
五法不随缘境，有减失故。
此中情、无情共论，三善别配，总十五戒。
准以义推。
女人身上淫处有三，男上有二。
发由三毒，单配，则女人所得十八戒，男子十五戒。
非情一酒，亦得三戒。
义准中。
初明情境。
先离淫境，则对女六戒，对男五戒。
发下，配心毒。
下示非情。
若情、非情合数，则对女二十一，对男十八。
此约单配。
准开七毒，则女四十九，男四十二。
八戒发者，众生同上，非情得五。
八戒中。
指情同上，亦约依论、义准，二数不同。
非情五①者，一、酒，二、花缨，三、高床，四、歌伎，五、不过中食，一一三戒。
若情、非情合数，依论则得二十七戒；义准则对女三十三，对男三十；私约七毒，对女七十七，对男七十可知。
①非情五，若八戒时，高床、歌伎合为一戒，俱散慢缘故。
若十戒时，离为二戒，事状别故。
今欲彰其别相，故于八戒中，亦离为二也。
②四支示数，谓有宗但发四支，故有情中，唯立四戒。
若依成宗，五、八、十、具，通发七支，故有情上立七种戒，合非情五，则十二戒也。
离女三淫则十四戒。
义准则九十八戒也。
十戒。
下三众，情及非情同大僧发。
四分律文俱发①七支。
戒戒下文，皆结吉罗故。
十戒。
初中。
上示境同僧，下准文以证。
律文即大小持犍度②。
戒戒下者，即二部戒本。
标四分者，简余宗不尔。
多论四支，同前五、八故也。
①俱发，律云：若居士、居士子，剃除须发，被袈裟，舍家入非家道，同除饰好，与诸比丘同戒：不杀生，不偷盗，舍不净行，不妄语，不两舌，不粗语，离无利益语，不饮酒，不著华缨，不歌伎，不坐高床，不非时食，不捉金银等戒也。
②大小持犍度，本律五一后半乃至五三终，名杂犍度。
于中五三后半，别名大小持戒犍度，曰：尔时佛以此因缘集比丘僧，为诸比丘说大小持戒犍度。
彼中具说不杀、不盗、不淫、不妄语、不两舌、不粗恶言、离无利益语、不饮酒、不著花香璎珞、不歌舞倡伎不往观听、不高广床、非时不食、不把金银等相。
既说十戒相，具出口中四过，通发七支，亦可证矣。
若尔，何故列十？
此但示根本、喜作，说相令其早知。
余则和尚曲教。
故三归、羯磨，俱无戒数之文，说相之中方列十、四，两种类解。
释妨中。
说相列十，而云同僧，正相违故。
此下释通。
初出列相之意。
故下，以具戒白四比类。
方列十、四者：十即十戒，对上三归；四即四重，对上羯磨。
若约僧尼，准如婆论：一一众生，身口七支，以贪瞋痴起，故成二十一戒。
具戒中，论文且约单犯。
一一众生，所对境也。
身口七支即所造业。
戒，所禁也。
三毒即能造。
心，业之本也。
论举有情，非情三戒，一一亦尔也。
今义准张：三毒，互起二三，等分，应有七门；女人九处，男子八处；七毒历之，女人身上得六十三戒；男子身上，以己七毒恼他，得五十六戒；非情戒境，各得七戒。
义准中。
初离毒心，三单如论。
互起中，二三者，谓复有三也，一、贪瞋，二、贪痴，三、瞋痴。
等分即具足一也。
通上三单，共为七毒。
女人下，离过境也。
于七业中，唯淫可离①。
所以尔者，如淫一道，余道无污；杀有四处，随一即死，故不须分。
七下，以毒历支②，以支对境，一一支中，各有七毒，对男女境，合数可见。
后二句，历非情境，则不可数。
①唯淫可离，疏一七·二曰：问：杀、盗随境各唯一戒，云何于淫遂分三境？
答：随境行淫，皆有染故。
若尔，死有四处，亦应一身立四杀戒？
答：不可也。
随杀一处，诸根并死；可以随淫一境，余境同坏？
故四死同一戒，一淫分三品。
②以毒历支，谓以七毒历犯支也；以支对境者，以能犯支对所犯境也。
一一支者，然支随境多少，谓对女九处，则有九支；对男八处，则有八支。
九支各具七毒，故女得七九六十三戒；八支各有七毒，故男得七八五十六戒。
以此例余，法界之中，情与非情，各得诸戒无量无边。
故善生中，五种为量，众生、大地、草木、大海，及以虚空。
譬戒德量，如前分雪。
结指中。
善生五种，统摄戒境。
但举境比法，故云譬耳，非譬喻也。
雪，犹理也。
问：七支摄戒尽不？
问摄戒中。
以佛制戒，其相非一，而前对情境，但说七支，疑其未尽。
故申此问。
答：尽也。
设有不尽，摄入七中，如配戒种、类所说。
初，答尽中。
配戒种、类，文出多宗，戒疏、义钞并引，止以四重，摄一切戒。
种名乃通，诸篇条相，各自为种；类名则局，唯据残下诸聚，是种之类。
今明种、类，且约偏对：种即四重，根本异故；类即余篇，枝条生故。
纵有无量，不出此四。
又云：摄戒不尽。
以罪性不同，如杀打两别①，能防体异。
故善生云：除善恶戒已，更有业戒，所谓善恶法也。
故知根本，七支所收；业戒，种类所摄。
次不尽中。
初句立义，以下释所以。
杀打别者，所防过异也；能防异者，对治行别也。
故下，引证。
彼具云：除十善业及十恶业，善戒、恶戒已，更有业戒。
所不摄者，谓善恶法。
今钞略举善恶戒耳。
准此经文，则以根本隔出业戒②，可证七支不摄余戒。
故云故知等。
此二句若取偶对，合云七支，根本所收，或不改上句，则下句合云种类，业戒所摄，在文顺便。
今戒本中，初篇四重，及九十中两舌、毁呰、口绮，则七支戒。
除此已外皆业戒也。
旧记以杀、妄大小，谓七支摄九戒，非也。
此亦轻重不同，何得相摄？
问：据此所解，即应不立种类耶？
答：前后两解，大途不异。
但前以七支，总摄种类；后以七支自为根本，别立业戒，统收种类。
多见妄解，故此细释。
①杀打两别，疏一七·五：七支，摄戒尽不？
答：尽，通收故。
如打、搏等，落杀戒中。
又解：不尽，何得相摄？
一、轻重不同，二、能防体别。
杀打二戒因果条别。
②隔出业戒，意云：彼善生文十根本外，更隔别出业戒；别更出者，非可摄故。
准之，彼根本前七，虽七支收；如彼业戒，不可七支收，故别立种、类，摄彼业戒也。
依记，根本、种类，以为一对；七支、业戒，以为一对，故今钞文互改之。
故今记云：戒本四重，及九十中两舌、呰、绮，为七支；已外皆业戒也。
若依疏，似根本、业戒，约业道分；七支、种类，约戒品别。
钞之偶对不改合文欤！
业疏一七·五：故善生云，除十业外，更有业戒，谓善恶法。
故知不尽。
若尔，善恶何以但十？
答：且列根本，重故先解；自余支条，略不尽矣。
记曰：故下引例。
十业前七，则是七支。
彼经十外更有业戒，例今七支，不摄明矣。
善恶法，法即是业。
宜作四句。
一者，善而非戒，谓十中后三是也，律不制①单心犯也。
二、戒而不善，即恶律仪。
三、亦善亦戒②，十善之中，前七支也。
以不要期，直尔修行，故名善也；反此策励，故名戒也。
四、俱非者，身口无记。
作句中。
前约根本、种类，统收众戒；然与业道，容有相滥，故须料简。
初句后三者，即贪、瞋、邪见。
化教所禁，故名善；律所不制，故非戒。
四分重缘，相同十业，可入戒收。
若约菩萨，十善俱戒，如是知之。
第三句中，初示相。
以下，双释。
不要期者，显示世善，无愿体也。
反此者，谓有要期受体，然后如体而修。
①律不制，十诵三六·二云：身作、口作、心作，无但心犯。
摩得伽第一云：无独心犯罪。
②亦善亦戒，疏云：随分修行名善，要期普周名戒。
问：戒与律仪，行相差别如何？
问戒仪中。
上明戒体周遍，颇滥律仪，故当分析。
答：通衍无涯，是律仪也；对境禁约，是戒仪也。
如比丘具缘受已，见生不杀，望此一境，名持杀戒，望余四生，名持律仪；若杀此生，名犯杀戒，余生不杀，不犯律仪。
若就恶律仪解，望杀一羊，名持恶戒；望余通类，有生皆罪，是持律仪。
答中。
初以义略分。
衍，犹遍也。
以律训法，法即遍制，恒令不起，不待对事。
戒者训禁，禁即对过，防遏为功，必约对境。
二皆有相，故并名仪。
如下，举善恶委示，又二。
初善、二恶，寻文可解。
三者，戒行。
谓受、随二戒，遮约外非，方便善成，故名戒行。
三、戒行中。
初科，言二戒者，示现随戒义故。
方便言通，且约远离对治之智。
然则受是要期思愿，随是称愿修行。
譬如筑营宫宅，先立院墙周匝，即谓坛场受体也；后便随处营构，尽于一生，谓受后随行。
正释中。
初文，前约法明。
要期即尽形断恶，决绝之誓；思即缘境周遍，慈愍之心。
合此二心，混为一愿，即受体也。
称愿者，合上要思，即随顺义。
譬下，次约喻显。
初营宫宅，喻求圣道，下喻受随可知。
营构谓造立屋宇。
若但有受无随，直是空愿之院，不免寒露之弊。
若但有随无受，此行或随生死，又是局狭不周。
譬同无院屋宇，不免怨贼之穿窬也。
必须受随相资，方有所至。
相须中。
初叙互缺。
先明缺随。
寒露者，喻无善盖覆。
弊谓困死，喻沉恶道。
若下，次明缺受。
随生死者，但是世善，非道基故。
又局狭者，缘境不遍，恶心存故。
穿窬谓穿壁窬墙也，由无外院，其间房室，容彼穿窬①。
此明无受防约，虽修善行，还为尘扰，丧失善根。
如贼穿窬，盗窃财宝也。
必下，示相须。
①窬，汇曰：凿垣为孔，又逾墙曰窬。
论语·阳货篇：其犹穿窬之盗。
朱注：穿，穿壁窬墙。
问：今受具戒，招生乐果，为受为随？
问中。
上明相须，其功一等；招生感果，必有亲疏，故须显示。
答：受是缘助，未有行功。
必须因随，对境防拟。
以此随行至得圣果，不亲受体。
故知一受已后，尽寿已来，方便正念，护本所受，流入行心，三善为体，则明戒行随相可修。
若但有受无随行者，反为戒欺，流入苦海。
不如不受，无戒可违。
是故行者，明须善识，业性灼然，非为滥述。
答中。
初、对显亲疏。
上二句明受疏也。
必下，明随亲也。
以坛场初受，顿起虚愿，对境防约，渐修实行。
行即成因，因能感果。
故业疏云：故偏就行，能起后习①；不约虚愿，来招乐果。
然受随二法，义必相须；但望牵生，功有强弱。
随虽感果，全自受生；受虽虚愿，终为随本。
是则悬防发行，则受胜随微；起习招生②，则随强受弱。
教文用与，学者宜知。
故下，二、别彰，行相又三。
初成随之相。
一受等者，举始终也。
方便者，对治智也。
正念者，摄妄缘也。
护本受者，随顺义也。
入行心者，即示二持成业处也。
三善体者，明业性也。
则明等者，示必修也。
以知感果，功在随中，则知徒受不持无益矣。
若下，明无随之失。
为戒欺者，功业深重，犯致大罪故。
不如不受者，激励之切，非抑退也。
是下结诰。
行者之言，通嘱末代也。
令善识者，诫精学也。
一、须识教，教有开制；二、须识行，行有顺违；三、须识业，业有善恶；四、须识果，果有苦乐：必明此四，始可摄修。
业性等者，如向所明。
顺持违犯，善恶因果，皆如业理。
非妄抑扬，令生信故。
灼，明也。
①起后习，习谓习果，谓前时习善，后时起习，亦必乐善。
自余施、戒、禅、慧等，及杀、盗、淫、妄等，例皆牵后习是也。
②招生，且以世间造业受生而比戒行。
谓如世招生，必由业克。
无漏亦尔，必由戒业克感圣果，故以例也。
