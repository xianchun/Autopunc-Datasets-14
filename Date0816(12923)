大般涅盤經後分卷上大唐南海波淩國沙門若那跋陀羅？汝等當知！我曠劫來已入大寂，無陰界入，永斷諸有，金剛寶藏常樂我凈。我今於此顯難思議，現方便力，入大涅盤，示同世法，欲令眾生知身如電，生戀慕心。生死瀑河，漂流速疾，諸行輪轉，法應如是。如來涅盤甚深甚深！不可思議！乃是諸佛、菩薩境界，非諸聲聞、緣覺所知。
佛復告諸大眾：是須跋陀羅已曾供養河沙佛，於諸佛所，深種善根，以本愿力，常在尼乾外道法中出家修行，以方便慧誘進邪見失道眾生，令入正智。須跋陀羅乘本愿力，今得遇我最後涅盤，得聞正法；既聞正法，得羅漢果；既得果已，復入涅盤。自我得道，度阿若憍陳如；最後涅盤，度須跋陀羅。吾事究竟，無復施為，設我久住，無異今也。
爾時，世尊說是語已，即噓長嘆，唱言：善哉！善哉！須跋陀羅為報佛恩，汝等大眾應當供養其屍，安立塔廟。
爾時，大眾惆悵慘結，掩淚裁抑，即依佛教，以香木、蘇油茶毗其屍。須跋陀羅當焚屍時，即於火中放大光明，現十八變，身上出水，身下出火；右脅出火，左脅出水；小復現大，大復現小，滿虛空中。爾時，無量大眾及諸外道邪見眾生發菩提心，得入正見。須跋陀羅現神變已，還復火中。茶毗已訖，是時大眾悲感傷悼，收取舍利，起塔供養。
爾時，佛告阿難：普及大眾，吾滅度後，汝等四眾當勤護持我大涅盤，我於無量萬億阿僧只劫修此難得大涅盤法，今已顯說。汝等當知！此大涅盤乃是十方三世一切諸佛金剛寶藏，常樂我凈，周圓無缺。一切諸佛於此涅盤而般涅盤，最後究竟，理極無遺，諸佛於此放舍身命，故名涅盤。汝等欲得決定真報佛恩，疾得菩提，諸佛摩頂，世世所生不失正念，十方諸佛常現其前，晝夜守護，令一切眾得出世法，當勤修習此涅盤典。
佛復告阿難：吾未成佛，示入郁頭藍弗外道法中修學四禪八定，受行其教。吾成佛來，毀呰其法，漸漸誘進。最後，須跋陀羅皆入佛道。如來以大智炬燒邪見幢，如乾草葉投大火焰。阿難！今我親戚諸釋種子吾甚憂念。我涅盤後，汝當精勤，以善教誡我諸眷屬，授與妙法，深心誨誘，勿得調戲，放逸散心，入諸境界，受行邪法，未脫三界世間痛苦，早求出離於此五濁愛欲之中，應生憂畏無救護想，一失人身，難可追復，畢此一形，常須警察，無常大鬼情求難脫，憐愍眾生，莫相煞害，乃至蠢動，應施無畏。身業清凈，常生妙土；口業清凈，離諸過惡。莫食肉，莫飲酒，調伏心蛇，令入道果，深思行業善惡之報如影隨形，三世因果循環不失，此生空過，後悔無追。涅盤時至，示教如是。
爾時，阿難聞佛語已，身心戰動，情識恾然，悲哽喑咽，深沒憂海，舉體迷悶，昏亂濁心，投如來前，猶如死人。爾時，阿泥樓逗安慰阿難，輕其愁心而語之言：咄哉！何為愁苦？如來涅盤時至，今日雖有，明旦則無。汝依我語，諮啟如來，如是四問：佛涅盤後，六群比丘行污他家，惡性車匿云何共住而得示教？如來在世，以佛為師，世尊滅後，以何為師？若佛在世，依佛而住；如來既滅，依何而住？如來滅後結集法藏，一切經初安何等語？
爾時，阿難如從夢中聞阿泥樓逗安慰其心，令致四問，漸得醒悟，哀不自勝，具陳上問而以白佛。佛告阿難：何為憂苦悲哀乃爾？諸佛化周，施為已訖，法歸是處。善哉！善哉！阿難！汝致四問為最後問，能大利益一切世間。汝等諦聽！善思念之！
唯然，世尊！愿樂欲聞！
佛告阿難：如汝所問，佛涅盤後，六群比丘惡性車匿行污他家，云何共住而得示教？阿難！車匿比丘其性鄙惡，我涅盤後，漸當調伏，其心柔和，舍本惡性。阿難！我弟難陀具極重欲，其性鄙惡，如來以善方便示教利喜，知其根性，以波若慧為說十二因緣，所謂無明緣行，行緣識，乃至老死憂悲苦惱，皆是無明憎愛叢林。一切行苦彌滿三界，遍流六道，大苦根本無明所起，以波若慧示以性凈，諦觀根本，即斷諸有過患，無明根本滅故，無明滅，無明滅則行滅，乃至老死憂悲苦惱皆滅。得此觀時，攝心定住，即入三昧，以三昧力得入初禪，漸漸次第入第四禪，繼心正念，如是修習，然後自當得證上果，離三界苦。
阿難！爾時，難陀比丘深生信心，依我教法，勤心修習，不久即得阿羅漢果。阿難！我涅盤後，汝當依我教法正觀，教示六群車匿比丘深心依此清凈正法，不久自當得證上果。
阿難當知！皆因無明增長三界生死大樹，飄沒愛河，眾苦長夜，黑闇崖下，繞生死柱，六識為枝，妄念為本，無明波浪心識策使，游戲六塵，種苦惱芽，無能制者，自在如王。是故我言無明郎主念念傷害，眾生不覺，輪轉生死。阿難！一切眾生為此無明起諸愛結，我見覆蔽，八萬四千煩惱郎主役使其身，身心破裂，不得自在。阿難！無明若滅，三界都盡，以是因緣，名出世人。
阿難！若能諦觀十二因緣，究竟無我，深入本凈，即能遠離三界大火。阿難！如來是真語者，說誠實言，最後付囑，汝當修行。阿難！如汝所問，佛去世後以何為師者，阿難！尸波羅蜜戒是汝大師，依之修行，能得出世甚深定慧。
阿難！如汝所問，佛涅盤後依何住者，阿難！依四念處嚴心而住，觀身性相同於虛空，名身念處；觀受不在內外，不住中間，名受念處；觀心但有名字，名字性離，名心念處；觀法不得善法，不得不善法，名法念處。阿難！一切行者應當依此四念處住。阿難！如汝所問，如來滅後結集法藏，一切經初安何等語者，阿難！如來滅後結集法藏，一切經初當安：如是我聞，一時，佛住某方、某處，與諸四眾而說是經。
爾時，阿難復白佛言：若佛在世，若涅盤後，有信心檀越以金銀、七寶、一切樂具奉施如來，云何舉置？
佛告阿難：若佛現在所施佛物，僧眾應知：若佛滅後，一切信心所施佛物，應用造佛形像及造佛衣、七寶幡蓋，買諸香油、寶花以供養佛。除供養佛，余不得用，用者即犯盜佛物罪。
阿難復白佛言：若佛現在，若復有人以金銀、七寶、房舍、殿堂、妻子、奴婢、衣服、飲食、一切樂具，深心恭敬，禮拜供養如來；佛涅盤後，若復有人以金銀、七寶、妻妾、奴婢、衣服、飲食、一切樂具供養如來形像，深心恭敬，禮拜供養。世尊！如是二人深心供養，所得福德，何者為多？
佛告阿難：如是二人皆以深心供養，所得福德，其福無異。何以故？雖佛滅後，法身常存，是以深心供養，其福正等。
阿難復白佛言：若佛現在，若復有人還以深心如上供養，恭敬如來；佛涅盤後，若復有人還以深心如上供養，恭敬全身舍利。世尊！如是二人所得福德，何者為多？
佛告阿難：如是二人得福正等，功德廣大無量無邊，乃至畢苦，其福不盡。
阿難復白佛言：若佛現在，若復有人如上深心，一切供養恭敬如來；佛涅盤後，若復有人如上深心，供養恭敬半身舍利。世尊！如是二人所得福德，何者為多？
佛告阿難：如是二人深心供養，得福無異，所得福德無量無邊。阿難！若佛滅後，若復有人深心供養如來舍利四分之一、八分之一、十六分之一、百分之一、千分之一、萬分之一、河沙分之一，乃至如芥子許，皆以深心供養、恭敬、尊重、贊嘆。若佛現在，若復有人深心供養恭敬如來，如是二人所得福德皆悉無異，其福無量，不可稱計。阿難當知！若佛現在，若涅盤後，若復有人深心恭敬供養、禮拜、尊重、贊嘆，如是二人所得福德無二無別。
佛告阿難及諸大眾：我涅盤後，天上人間一切眾生得我舍利，悲喜交流，哀感欣慶，恭敬禮拜，深心供養，得無量無邊功德。阿難！若見如來舍利即是見佛，見佛即是見法，見法即是見僧，見僧即是，諍訟無量，亦令一切得福階差。阿難！一切四眾可於城外茶毗如來，為令世間得福等故。
阿難白佛言：佛入涅盤，茶毗已訖，一切四眾收取舍利，安置寶瓶，當於何所起七寶塔，一切皆得深心供養？唯愿示教！
佛告阿難：佛般涅盤，茶毗既訖，一切四眾收取舍利，置七寶瓶，當於拘尸那伽城內四衢道中起七寶塔，高十三層，上有相輪，一切妙寶間雜莊嚴，一切世間眾妙花幡而嚴飾之，四邊欄楯七寶合成，一切莊校靡不周遍。其塔四面面開一門，層層間次，窗牖相當，安置寶瓶如來舍利，天人四眾瞻仰供養。阿難！其辟支佛塔應十一層，亦以眾寶而嚴飾之。阿難！其阿羅漢塔成以四層，亦以眾寶而嚴飾之。阿難！其轉輪王塔亦七寶成，無復層級。何以故？未脫三界諸有苦故。
爾時，阿泥樓逗白佛言：佛涅盤後，茶毗已訖，一切天人四部大眾如何分布如來舍利而得供養？
爾時，佛告阿泥樓逗：我般涅盤，汝等天人取佛舍利，以平等心分布三界一切六道世間供養。
爾時，釋提桓因白佛：我今從佛敬請如來半身舍利，而我深心愿供養故。
佛告天帝：如來等視眾生如羅睺羅，汝不應請半身舍利。何以故？平等利佑諸眾生故。
佛告天帝：我今與汝右邊上頷一牙舍利，可於天上起塔供養，能令汝得福德無盡。
爾時，天人一切大眾悲哀流淚，不能自裁。爾時，世尊普告四眾：佛般涅盤，汝等天人莫大愁惱。何以故？佛雖涅盤，而有舍利常存供養，復有無上法寶：修多羅藏、毗那耶藏、阿毗達磨藏。以是因緣，三寶四諦常住於世，能令眾生深心歸依。何以故？供養舍利即是佛寶，見佛即見法身；見法即見賢圣；見賢圣故，即見四諦；見四諦故，即見涅盤。是故當知三寶常住，無有變易，能為世間作歸依故。
佛復告諸大眾：汝等莫大愁苦，我今於此垂欲涅盤，若戒若歸、若常無常、三寶、四諦、六波羅蜜、十二因緣有所疑者，當速發問，為究竟問。佛涅盤後，無復疑悔，三過告眾。
爾時，四眾憂悲苦惱，哽咽流淚，痛切中心，追思戀慕，愁毒悶絕，佛神力故，掩淚寂然，無發問者。何以故？一切四眾已於戒歸、三寶、四諦通達曉了，無有疑故。爾時，世尊知諸四眾無復余疑，嘆言：善哉！善哉！汝等四眾已能通達三寶四諦，無有疑也。猶如凈水洗蕩身垢，汝等當勤精進，早得出離，莫生愁惱，迷悶亂心。
爾時，世尊於師子座，以真金手卻身所著僧伽梨衣，顯出紫磨黃金師子胸臆，普示大眾，告言：汝等一切天人大眾應當深心看我紫磨黃金色身。
爾時，四眾一切瞻仰大覺世尊真金色身，目不暫舍，悉皆快樂。譬如比丘入第三禪，難生是中。爾時，世尊以黃金身示大眾已，即放無量無邊百千萬億大涅盤光，普照十方一切世界，日月所照無復光明。放是光已，復告大眾：當知如來為汝等故，累劫勤苦截身手足，盡修一切難行苦行，大悲本愿，於此五濁成阿耨多羅三藐三菩提，得此金剛不壞紫磨色身，具足三十二相、八十種好，無量光明普照一切，見形遇光無不解脫。
佛復告諸大眾：佛出世難，如優曇花，希有難見。汝等大眾最後遇我，為於此身不生空過。我以本誓愿力生此穢土，化緣周畢，今欲涅盤，汝等以至誠心看我紫磨黃金色身，汝當修習如是清凈之業，於未來世得此果報。
爾時，世尊如是三反殷懃三告，以真金身示諸大眾，即從七寶師子大床上昇虛空，高一多羅樹，一反告言：我欲涅盤，汝等大眾看我紫磨黃金色身。如是展轉，高七多羅樹，七反告言：我欲涅盤，汝等大眾應當深心看我紫磨黃金色身。從空中下坐師子床，復告大眾：我欲涅盤，汝等深心看我紫磨黃金色身。
爾時，世尊從師子床復昇虛空，高一多羅樹，復告大眾：我欲涅盤，汝等深心看我紫磨黃金色身。如是展轉，高七多羅樹，七反告言：我欲涅盤，汝等大眾看我紫磨黃金色身。從空中下坐師子床，復告大眾：我欲涅盤，汝等深心看我紫磨黃金色身。
爾時，世尊從師子床復昇虛空，高一多羅樹，復告大眾：我欲涅盤，汝等深心看我紫磨黃金色身。如是展轉，高七多羅樹，七反告言：我欲涅盤，汝等深心看我紫磨黃金色身。從空中下坐師子床，復告大眾：我欲涅盤，汝等深心看我紫磨黃金色身。
爾時，世尊顯出如來紫磨黃金色身，普示大眾。如是三反，上昇虛空，高七多羅樹，三反從空中下坐師子床，如是殷懃二十四反，告諸大眾：我欲涅盤，汝等深心看我金剛堅固不壞紫磨黃金無畏色身，如優曇花，難可值遇。汝等當知！我欲涅盤，汝等應當以至誠心看我紫磨黃金色身，如熱渴人遇清冷水，飲之令飽，無復余念。汝等大眾亦復如是。我欲涅盤，汝等大眾應當深心瞻仰，為是最後見於如來，自此見已，無復再睹。汝等大眾瞻仰令足，無復後悔。
佛復告諸大眾：我涅盤後，汝等大眾應廣修行，早出三有，勿復懈怠，散心放逸。
爾時，一切世界天人四眾遇涅盤光瞻仰佛者，一切三涂八難世間人天所有煩惱、四重五逆極惡罪咎，永滅無余，皆得解脫。爾時，世尊顯出紫磨黃金色身，殷懃相告，示大眾已，還舉僧伽梨衣如常所披。
佛復告諸大眾：我今時至，舉身疼痛。說是語已，即入初禪，以涅盤光遍觀世界，入寂滅定。
爾時，世尊所言未訖，即入初禪，從初禪出，入第二禪；從二禪出，入第三禪；從三禪出，入第四禪；從四禪出，入虛空處；從空處出，入無邊識處；從識處出，入不用處；從不用出，入非想非非想處；從非非想處出，入滅盡定；從滅盡定出，還入非想非非想處；從非非想出，入不用處；從不用出，入無邊識處；從無邊識處出，入虛空處；從空處出，入第四禪；從四禪出，入第三禪；從三禪出，入第二禪；從二禪出，入第一禪。
爾時，世尊如是逆順入諸禪已，普告大眾：我以甚深波若遍觀三界一切六道、諸山大海、大地含生，如是三界，根本性離，畢竟寂滅，同虛空相，無名無識，永斷諸有，本來平等，無高下想，無見無聞，無覺無知，不可系縛不可解脫，無眾生無壽命，不生不起，不盡不滅，非世間非非世間，涅盤生死皆不可得，二際平等；等諸法故，閑居靜住，無所施為，究竟安置，必不可得。從無住法，法性施為，斷一切相，一無所有，法相如是，其知是者，名出世人。是事不知，名生死始。汝等大眾應斷無明，滅生死始。
爾時，世尊說是語已，復入超禪，從初禪出，入第三禪；從三禪出，入虛空處；從虛空出，入無所有處；從無所有出，入滅盡想定；從滅盡定出，次第還入，至非想非非想處；從非非想出，入無邊識處；從識處出，入第四禪；從四禪出，入第二禪；從二禪出，入於初禪；如是逆順入超禪已，復告大眾：我以摩訶般若遍觀三界有情無情，一切人法悉皆究竟，無系縛者，無解脫者，無主無依，不可攝持，不出三界，不入諸有，本來清凈，無垢無煩惱，與虛空等，不平等非不平等，盡諸動念，思想心息，如是法相名大涅盤；真見此法，名為解脫；凡夫不知，名曰無明。
作是語已，復入超禪，從初禪出，乃至入滅盡定；從滅盡定出，乃至入初禪。如是逆順入超禪已，復告大眾：我以佛眼遍觀三界一切諸法，無明本際性本解脫，於十方求，了不能得；根本無故，所因枝葉皆悉解脫；無明解脫故，乃至老死皆得解脫。以是因緣，我今安住常寂滅光，名大涅盤。
爾時，阿難無極悲哀憂愁痛苦，心狂慌亂，情識昏迷，如重醉人，都無知覺，不見四眾，不知如來已入涅盤，為未涅盤？
爾時，世尊如是三過，從超入諸禪定，遍觀法界，普為大眾三反說法，如來如是展轉二十七反，入諸禪定。阿難以不知故，佛入一禪即致一問，如是二十七反，問阿泥樓逗：佛已涅盤，為未涅盤？
阿泥樓逗深知如來入諸禪定二十七反，皆答阿難：佛未涅盤。爾時，一切大眾皆悉慌亂，都不覺知如來涅盤，為未涅盤？
爾時，世尊三反入諸禪定，三反示誨眾已，於七寶床右脅而臥，頭枕北方，足指南方，面向西方，後背東方，其七寶床微妙瓔珞以為莊嚴。娑羅樹林四雙八只：西方一雙在如來前，東方一雙在如來後，北方一雙在佛之首，南方一雙在佛之足。
爾時，世尊娑羅林下寢臥寶床，於其中夜入第四禪，寂然無聲。於是時頃，便般涅盤。大覺世尊入涅盤已，其娑羅林東西二雙合為一樹，南北二雙合為一樹，垂覆寶床，蓋於如來，其樹即時慘然變白，猶如白鶴，枝葉、花果、皮干悉皆爆裂墮落，漸漸枯顇，摧折無余。
爾時，十方無數萬億河沙普佛世界、一切大地皆大震動，出種種音唱言：苦哉！苦哉！世界空虛。演出無常、苦、空哀嘆之聲。
爾時，十方世界一切諸山：目真鄰陀山、摩訶目真鄰陀山、鐵圍山、大鐵圍山、諸須彌山、香山、寶山、金山、黑山，一切大地所有諸山一時震裂，悉皆崩倒，出大音聲，震吼世界，唱言：苦哉！苦哉！如何？一旦世間孤露，慧日滅沒大涅盤山，一切眾生喪真慈父，失所敬天，無瞻仰者。
爾時，十方世界一切大海悉皆混濁，沸涌濤波，出種種音，唱言：苦哉！苦哉！正覺已滅，眾生罪苦，長夜久流生死大海，迷失正路，何由解脫？
爾時，一切江河、溪澗、溝壑、川流、泉源、渠井、浴池悉皆傾覆，水盡枯涸。爾時，十方世界大地虛空，寂然大闇，日月精光悉無復照，黑闇愁惱彌布世界，於是時間，忽然黑風鼓怒驚振，吹扇塵沙，彌闇世界。爾時，大地一切卉木、藥草、諸樹花果、枝葉悉皆摧折碎落無遺。於是時頃，十方世界一切諸天遍滿虛空，哀號悲嘆，震動三千大千世界，雨無數百千種種上妙天香、天花，遍滿三千大千世界，積高須彌，供養如來。於上空中復雨無數天幢、天幡、天瓔珞、天軒蓋、天寶珠遍滿虛空，變成寶臺，四面珠瓔、七寶絞絡、光明華彩，供養如來。於上空中復奏無數微妙天樂，鼓吹弦歌，出種種音，唱言：苦哉！苦哉！佛已涅盤，世界空虛，群生眼滅，煩惱羅剎大欲流行，行苦相續，痛輪不息。
爾時，阿難心慌迷悶，都不覺知，不識如來已入涅盤、未入涅盤，唯見非境界，復問樓逗：佛涅盤耶？
樓逗答言：大覺世尊已入涅盤。
爾時，阿難聞是語已，悶絕躄地，猶如死人，寂無氣息，冥冥不曉。爾時，樓逗以清冷水灑阿難面，扶之令起，以善方便而慰喻之，語阿難言：哀哉！哀哉！痛苦。奈何！奈何！莫大愁毒熱惱亂心。如來化緣周畢，一切人天無能留者。苦哉！苦哉！奈何！奈何！何期今日人天之師為事究竟，無能留者，奈何！我與汝等且共裁抑。復慰喻言：阿難！佛雖涅盤，而有舍利無上法寶常住於世，能為眾生而作歸依，我與汝等當勤精進，以佛法寶授與眾生，令脫眾苦，報如來恩。
爾時，阿難聞慰喻已，漸得醒悟，哽咽流淚，悲不自勝。其拘尸那城娑羅林間縱廣三十二由旬，天人大眾皆悉遍滿，尖頭針鋒受無量眾，間無空缺，不相障蔽。爾時，無數億菩薩一切大眾悉皆迷悶，昏亂濁心，都不覺知如來涅盤及未涅盤，唯見非變動，一時同問樓逗：佛涅盤耶？
爾時，樓逗告諸大眾一切天人：大覺世尊已入涅盤。
爾時，無數一切大眾聞是語已，一時昏迷，悶絕躄地，苦毒入心，阸聲不出。其中或有隨佛滅者，或失心者，或身心戰掉者，或互相執手哽咽流淚者，或常搥胸大叫者，或舉手拍頭自拔發者。或有唱言痛哉！痛哉！荼毒苦者；或有唱言如來涅盤，一何疾哉！或有唱言失我所敬天者；或有嘆言世界空虛，眾生眼滅者；或有嘆言煩惱大鬼已流行者；或有嘆言眾生善芽種子滅者；或有嘆言魔王欣慶解甲胄者；或自呵責身心無常觀者；或有正觀得解脫者；或有傷嘆無歸依者，中有遍體血現流灑地者。如是異類殊音，一切大眾哀聲普震一切世界。
爾時，娑婆世界主尸棄大梵天王知佛已入涅盤，與諸天眾即從初禪飛空而下，舉聲大哭，流淚悲咽，投如來前，悶絕躄地。久乃穌醒，哀不自勝，即於佛前，以偈悲嘆：
世尊往昔本誓愿，為我等故居忍土，乃隱無量自在力，貧所樂法度眾生。
方便逐宜隨應說，眾生無不受安樂，誘進令出三有苦，究竟皆至涅盤道。
如來慈母育眾生，普飲眾生大悲乳，何期一旦忽舍離，人天孤露無所依！
痛哉眾生善種芽！無天甘露令增長，善芽漸漸衰滅已，罪業相牽墮惡道。
奈何世界悉空虛！眾生正慧眼已滅，既行無明黑闇中，墮落三有淪溺苦。
奈何眾生罪無救！愿依舍利得解脫，勸請如來大悲力，救護令我脫苦地。
何其痛哉此惡世！如來棄我入涅盤。
爾時，釋提桓因與諸大眾從空而下，唱言：苦哉！苦哉！發聲大哭，悲泣流淚，投如來前，悶絕躄地。久乃穌醒，悲哀哽咽，胡跪佛前，說偈哀嘆：
如來歷劫行苦行，普為我等群生故，得成無上正覺道，等育眾生如一子。
施法藥中為上藥，療病醫中為勝醫，大慈悲云蔭眾生，甘露慧雨雨一切。
慧日光照無明闇，無明眾生見圣道，圣月慈光照六趣，三有蒙光脫眾苦。
何期於今舍大慈，已入涅盤眾不見！本誓大悲今何在？棄舍眾生如涕唾。
我等一切諸眾生，如犢失母必當死，四眾互相執手哭，搥胸大哀動三界。
苦哉苦哉諸有人，如何一旦盡孤露？我等福盡苦何甚！善芽燋燃無復潤。
唯愿法寶舍利光，照我令脫三有苦！哀哉痛哉我等眾，幾何重得見如來？
爾時，樓逗悲哀號泣，傷悼無量，胡跪佛前，以偈悲贊：
正覺法王育我等，飲我法乳長法身，眾生法身未成立，又復慧命少資糧。
應以八音常演暢，令眾聞已悉悟道，常放大慈五色光，令眾蒙光皆解脫。
如何今日永涅盤？行苦眾生何依趣？苦哉世尊舍大悲，我等孤窮必當死！
雖知世尊現方便，我等無能不悲哀，四眾迷悶昏失心，哀動天地震三界。
世尊獨處大安樂，眾生大苦欲何之？世尊往昔為我等，眾劫舍頭截手足，
得成無上正覺道，不久住世即涅盤。我及四眾處無明，魔王欣慶舍甲胄。
哀哉世尊愿大悲，舍利慈光攝我等！伏請世尊愍四眾，法寶流潤愿不窮！
我等不能即殞滅，茍存余命能幾何？苦哉痛切難堪忍，重見世尊無復期！
爾時，阿難悶絕漸醒，舉手拍頭，搥胸哽咽，悲泣流淚，哀不自勝，長跪佛前，以偈悲嘆：
我昔與佛誓愿力，幸共同生釋種中，如來得成正覺道，我為侍者二十載。
深心敬養情未足，一旦見棄入涅盤，痛哉哀哉荼毒苦，無極長夜痛切心！
我身未脫諸有網，無明之㲉未出離，世尊慧觜未啄破，如何見舍疾涅盤？
我如初生之嬰兒，失母不久必當死，世尊如何見放舍，獨出三界受安樂？
我今懺悔於世尊，侍佛已來二十年，四威儀中多懈墮，不能悅可大圣心。
愿正覺尊大慈悲，施我甘露令安樂！我愿窮盡未來際，常覲世尊為侍者。
唯愿世尊大慈光，一切世界攝受我！痛哉痛哉不可說！喑咽何能陳圣恩？
爾時，無數億河沙菩薩、一切世間天人大眾互相執手悲泣流淚，哀不自勝，各相裁抑。即皆自辦無數微妙香花、曼陀羅花、摩訶曼陀羅花、曼殊沙花、摩訶曼殊沙花，無數天上人間海岸栴檀、沉水、百千萬種和香、無數香泥、香水，寶蓋、寶幢、寶幡、真珠、瓔珞遍滿虛空，投如來前，悲哀供養。
爾時，拘尸城內男女大小一切人眾悲哀流淚，各辦無數微妙香花、幡蓋等，倍勝於前，投如來所，悲哀供養。
爾時，四天王與諸天眾悲哀流淚，各辦無數香花、一切供養等，三倍於前，悲泣流淚，來詣佛所，投如來前，悲哀供養五天，如是倍勝於前。色界、無色界諸天亦如是，倍勝供養。