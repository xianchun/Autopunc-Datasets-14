佛佛祖祖，覺悟生民，惟此一事，余二非真。
此事云何？直指人心；此心云何？有幻有真。
幻亦非幻，真亦非真。真即是幻，幻即是真。
心即是佛，佛即是心。何名眾生？執生滅因，
背真合妄，顛倒沈淪。欲了生死，切莫用心，
切莫斷妄，切莫求真。諸緣若息，何處有因？
少涉取舍，即憎愛心。即此憎愛，即生滅因。
即此生滅，名曰無常。因此無常，顯有真常。
何名真常？遍界不藏，頭頭吐露，法法全彰。
萬年一念，物我一如，本無來去，豈有終初？
平等不動，是名真如。覺明妙有，無實無虛；
妙有覺明，無欠無余。圣賢不著，凡愚自縛。
妄執妄有，錯中更錯，迷生是非，悟無好惡。
不必計議，不必卜度，佛生之分，只在識覺。
知解念想，盡情棄卻，慕然相應，如響應聲。
明暗塞空，無處不通，圓虛寂照，如月攝空。
無今無古，無他無自，無二無一，光湛清碧，
如來如來，如是如是。
祖師西來，直指人心，多少學者，錯認識神。
凡所推解，皆妄非真，琢石磨玉，枉費艱辛。
不必除妄，不必求真，畢竟如何？只要死心。
一心若死，萬心皆真，塵塵剎剎，的的親親。
此名不二，玄妙法門。
不二之門，吾道一貫，一二之法，惟以息見。
見若能息，覿體全現，棄其生滅，住此不辯。
不辯是非，憎愛自幻，如此進途，是名正見。
若道同行，另有公案，向下文長，語言道斷。
非一非二，萬年此念。
立春日，王垂示云：八萬有塵有不有？十二空門空不空？識得口中兩片舌，許汝具得一只睛。若但隨著赤律律一個舌頭，依著光爍爍兩個眼睛，要會螺螄跳上船，只恐蝦蟆未必肯作狗叫。青山原不長草，綠水本不生魚，說甚麼朝游北海，暮宿蒼梧！春也融和，夏也炎蒸，秋也凄爽，冬也肅凝，饒伊一筋斗翻到非非想天，也跳不出者圈子去。何如一頭淬在恒河沙，塵塵爾，剎剎爾，悠悠自在，任運如如。雖是背父逃走，卻作的是本分營生，一時倒撐鐵舫泛滄海，何妨自家骨肉依然親。若也不會，更為注破：不見塵塵剎剎，剎剎塵塵是我，我是剎剎塵塵，誰見塵塵剎剎？咄！四序一年輪轉遍，試看今日又從起。
掬香水海於兩掌心，三尺孩童弄泥團伎倆；撮三千界於一指尖，赤貧乞兒貪小利營生。路逢道伴交肩過，趙一道：一人何得有兩頭？一口吸盡西江。錢二說：瞎漢生吞鐵蒺藜，不與萬法為侶。孫三言：尚欠老虎吞卻大蟲在，橫擔拄杖直入千峰。李四云：還須遇著死蛇休打殺，青黃赤白黑。雖然色色不見酸甜苦辣醎，一一嘗著滋味始得。便只在長安城內打個聝跳，恁麼也不得，不恁麼也不得；必至入含元殿翻一筋斗，恁麼也得，不恁麼也得。所以大慈父我佛言：我若按指，海印發光；汝才動念，塵勞先起。且道作麼生即得？今朝臘月八日。
三界無法，何處求心？心不可求，法將安寄？兔角杖挑潭底月，巴鼻儼然；龜毛繩系樹頭風，顯露已了。頭頭物物，逼塞虛空，心耶法耶？只在當人識取。若道描不成，畫不就，羅籠不住，呼喚不回底，要且未必在者著腳。喝一喝。
路逢瓦礫休輕棄，將得歸來盡是金。一時將寶藏金丹訣兩手分付諸人了也，還有知恩者麼？回顧左右云：作得一解，險入地獄如箭射。
不管張三嘴上胡，誰論李四身如漆？電光影吼泥牛，任運騰騰沒絆系，照顧眉毛眼上排，留著鼻孔好出氣。眉毛則且置，且道鼻孔落在甚麼處？東牽東去，西扯西來。
青青翠竹，一莖兩莖東，三莖四莖西；郁郁黃花，一朵兩朵上，三朵四朵下。松直棘曲，剝削一些子不得；鵠白烏黑，點染一些子不得。會得底，須彌山塞卻咽喉；會不得底，香水海浸瞎眼睛。呵呵！有甚麼交涉？
真空妙有，妙有真空，一條柱杖兩人扶，打著西邊動北邊。薰風拂拂，時雨蒙蒙，東東滴滴，滴滴東東，無孔笛逢氈拍板，大家齊唱玉芙蓉。不見道：做一日和尚，撞一日鐘。
樹作筋兮石為骨，水為血兮山為肉，日作心兮路為腸，天作皮兮地為膚，惟有大地眾生沒處安排，把來權當肚蛔蟲，設有個漢出來問道：集云？只向他搖手云：怕怕！若云：大善知識為甚麼怕？但云：從來沒見者樣個大怪物。呵呵大笑。
眾生不了，猶如小兒放風箏相似，隨風放去，風定卻復收來，收來放去，實同兒戲，何日是了期？所以古德每拈云：腳跟下紅絲斷也未？此語甚親切，譬如風箏線斷，紙鶯落在何處？參。
尋師訪道，何異驢頭上覓鹿角？行腳參禪，大似龜殼取珍珠。眼觀耳聽，增添些什麼？鼻直眉橫，少欠些什麼？會得底，當下承當；會不得，千生百劫。且道承當個什麼？你是你，我是我，你是我，我是你。若也不會，圓明更再下一注腳：你不是你，我不是我，你不是我，我不是你。
王云：海闊吾魚躍，天空我鳥飛；我海任魚躍，吾空任鳥飛；海闊從魚躍，天空任鳥飛。此三句，有一句可與佛祖為師，試檢點看？若儱侗會去，辜負圓明；若擬意分疏，未免辜負前圣。且道作麼生始得？豎拳云：木鳳披毛霄漢舞，石虎懷胎海底行。
月下賞花次，聞鐘聲，王云：鐘是我聲，只是聽不著；花是我色，只是見不著；酒是我味，只是嘗不著；月是我體，只是觸不著。乃對侍從云：圓明今日飲酒啖肉，論玄談禪，且道有罪過也無？眾無對。
王笑云：幸而談論是我，只是說不著。咄！莫非酒話。眾皆大笑。
王云：也不可草草，汝等但一心念佛念法念僧，自然有個會處。
從來都道：一句中薦得，堪與佛祖為師；第二句薦得，堪與人天為師；第三句薦得，自救不了。圓明以為不然，第三句薦得，堪與佛祖為師；第二句薦得，堪與人天為師；第一句薦得，自救不了。若道圓明有意別資一路，翻拈倒提，未免辜負一番眉毛拖地，何則？一句中有不具三句之道，三句中未有不具一句之理。諸方自有具眼者辨取。
王云：寒山大士道：瞋是心中火，能燒功德林，欲行菩薩道，忍辱護真心。圓明今日道：情是身中水，能迷般若津，欲行菩薩道，戒慾護真身。且道是同耶異耶？
西天四七，教外別傳，大似飽漢說餓話；東土二三，一花五葉，盡是開眼吟夢詩。若然，將什麼維持正法，覺渡群迷？常拈一只無孔笛，隨緣演唱太平歌。
凈潔潔，一片閑田地；露堂堂，萬古舊家風。豎窮三際，橫遍十方，山水云霞，點乾坤錦繡；日月星辰，照耀宇宙輝煌；東南西北，歷歷八方布列；春夏秋冬，明明四季周張。自然觀自在，妙圓凈妙音，即便恁麼去，何異寶鏡當空，全沒交涉在？且道作麼生行履？良久，云：饒伊一口吸盡西江，還須直入千峰始得。雖然，尚欠知恁麼來在。
清凈法身，性合空；百千萬億化身，性合有；圓滿報身，性合空有；大圓鏡智，即有即空；平等性智，即空即有；妙觀察智，知空有而不知；成所作智，如鏡攝三身三智。所謂那伽常在定，無有不定時者。三身四智一體全彰，乃不二之法。一二尚了不可得，何得三四之說也？要會三身四智一體全彰麼？彈指云：切忌認性為我。
一念動，一念靜，動靜二相渾無定。一個鼻孔香，一個鼻孔臭，取不得，舍不得，不可得中只麼得。俊鷂搏空入云端，欲落不能下；癩狗滾地墮泥中，欲起不能陞。且道是苦是樂？但至否極泰來，自然群陰剝盡，一陽來復。到者，雖是春同往歲，要知梅樁上開的不是去年花。恰有個小犬跳躍，在傍叫道：光光光光光！圓明不覺失口說：卻被道著。
橫說十方，豎說上下，若道隨波逐浪，吾嘗於此切，只是你自未夢見在。有時如來，有時來如，有時來來，有時如如，若不如是，爭得如是？若問如何是如是？夜來諸人八萬四千毛孔，為甚塞卻了一千二百五十？眾默然。
王云：是你不通，卻干圓明甚事？
從來言：見道易，修道難；修道易，守道難；守道易，行道難。圓明不然此論，若見假道易，修假道難；修假道易，守假道難；守假道易，行假道難。若真實言，則行真道易，守真道難；守真道易，修真道難；修真道易，見真道難。但得真見，修守行皆易於為力；若見處不真，修守行不但難之一字，亦斷不能成也。所以云：參須真參，悟須實悟。但得本，何愁末？各人捫心自問，不可強蒸沙望成米飯，徒勞何益？若不到大休歇田地，不可妄為休歇也，學者其勉諸。
有時大，有時小，有時有，有時無。大也非是放開，小也非是捏聚，有也非別有無，無也非別有有。若能恁麼，方得恁麼。若能得恁麼，不可知恁麼。若知恁麼，即不得恁麼。如是見，如是行，如是修，如是證，同見同行，同修同證者，珍重！勉之！
明頭也合，逾白晝之光；暗頭也合，較黑夜彌寂。開眼也合，無一物非我身；閉眼也合，無一物是我己。言本無物多饒舌，說一合相強安名，誰道豎窮三際，橫亘十方？只得綿綿然，知而不知；密密爾，見而不見。依草附木，混俗和光，饑渴則飲食，寒熱則披解，往之來之，今之古之，聽天而天不拘，由命而命不束，雖非長生，卻乃久視。且道如何是久視？一粒金丹藏世界，萬般珍寶聚形山。喝一喝，云：有什麼交涉？
天堂地獄，即此人間佛國；忠恕貪嗔，皆是識性佛心。勉修善因，以招福應；莫種惡果，以造業根。雖是有為幻做作，確然無相實功德，寧可從有背有，不可從空背空。背空從有，惡果而招善因；從空背有，善因而招惡果。然自本具，非向非背，非有非空，非無向背，非無有空，非無亦非，非非亦無，無非亦無，無無亦無。達者不用頻頻舉，未了之人仔細參。畫一相云：參什麼？復畫相云：參什麼？復畫一相云：參什麼？復盡掃卻云：參什麼？參！參！參！
眼聽聲乃名真聽，耳觀色乃名正觀，非是六根互用，卻乃法爾如然。所以慈悲大士，號觀世音，若不如是，何得與佛佛同一慈力，與生生同一悲仰？雖然，此猶是化門度生，聲色見聞邊事。設有個漢道：舍此向上道句看。圓明只得撫其背云：亦不必話作兩橛。
多少住山者，卻在山外住；多少江湖客，卻在水面行；不知朝堂城市中，人人卻在山水。不明斯旨者，大似誑惑閭閻說話，孰不知真語、實語、的語、確語？何則？試看住山者，阿誰不在山外住？江湖客，阿誰不在水面行？朝堂城市人，阿誰不在山間水？良久，大笑云：恁麼說話，可謂真實的確誑惑閭閻也，有不甘者出來，大家同發一大笑。
情生智隔，念起神昏，是非迷正性，好惡障真心。心生種種法生，心滅種種法滅。貪嗔癡念起，見怪不怪，其怪自壞；戒定慧情生，門前生瑞草，好事不如無。不見道：損法財，滅功德，莫不由斯心意識。是以禪門了卻心，頓入無生知見力。且道此知見力，心也？意也？識也？非心也？非意也？非識也？磚石瓦礫，大的大，小的小，稱他分兩作麼？東西南北，近的近，遠的遠，量他丈尺作麼？只可言了心，不可言無心。所以云：莫道無心卻是道，無心又隔萬重山。有法即有心，無心即無法，不是無法無心，只要心法一貫。
傍有一從者云：供養百千萬億佛，不如齋一無心道人？
王云：待汝會得無心，再向汝道。
十三弟朝陽居士，丁酉年春打破漆桶，以能問於不能，虛懷請示，難辭一番漏逗，援筆以應此。
昨有深契不生不滅相應之說，夫見到不生不滅者，不足論也，今賢弟乃坐在不生不滅甲也。夫坐在色身內不生不滅者，固不足數也，今賢弟乃坐在法身中不生不滅者也。能此者，三十年後覓個人也難得。若於如來法門，坐一微塵轉大法輪，於一毫端現寶王剎，尚未夢見在。今將色身法界不妨蛇足一上，一切眾生認色為己，偶爾警省，識得本來主人不生不滅者，次也。一切圣賢以大千為己，一念真實入妙圓覺海不生不滅者，上也。
即如人之夭壽，物之短長，雖有差別，仍屬夢幻，又何足貴？色身不過百年，世界不過一劫，故認色身者，不可說短促，認法界者，不可說延長。如言色身法界終歸於盡，將謂別有安身立命底所在，卻話成兩橛；如言色身法界皆無盡藏，乃外道空言。蓋色身小者近者不必言，即法界大者遠者亦有成住壞空之理。今日所契不生不滅相應處，猶是眼前功夫邊之展轉，如更踏一步向前，自然不假絲毫便見三身四智，人我眾生，三千世界，八萬塵勞，豎窮三際，橫亘十方，不生不滅，不滅不生，不生生，不滅滅，不生生滅，不滅生滅，不生生生，不滅滅滅。饒他如來一按指，海印發光，也只得向他道：者老漢不識好惡。莫道：此山多險峻，前途猶有最高峰。同行者勉之。
問：重關工夫如何？
大事已明，雖忌疑而他求，恐腳跟不穩，然多強作主宰，有悞向上。如未踏重關，最忌不疑，得少為足，不肯努力行者一步，破參後要疑而進，重關後要不疑而入真實。如無明者件事，原無無明，亦無無明盡，既無明本無，又何用斷？若以靜止動，以真除妄，饒伊一念萬劫，終是空亡外道，成得個甚麼邊事？
佛云：迷頭認影。只為眾生一向忘頭認影熟了，錯認顛倒，既識得頭了，管他影作麼？然此事不可作一，不可作二。影是日月燈火光芒邊事，有頭必有影，有影必有頭，眾生住影觀頭，圣賢住頭觀影，說不得自觀自，說不得他視他。日月燈火四光息後，那有頭視頭底事？四光不能長息，頭影何得長無？因熟處難忘，所以有無量劫熏習種子之說。只者一句，若錯解了，賺煞多少人。譬如日光頭影隨日滅，月光頭影隨月生時，還喚他是先前底影子得麼？原是當處受生，當處受滅。經云：金已出鑛，不復為鑛。總工夫渾些，乃又來認影認鑛，并非我頭金來作鑛作影也。勉之！
問：回途工夫如何？
一切眾生本具如來智慧德相，但因妄想執著不能證得。破本參後，妄想已除；透重關後，執著全消。智慧德相，那有證不得底事？只是此時且莫管回途不回途及前後等事，但就者靜以俟之，隨遇而安。說個三千大千世界，視如宅舍，不免猶有小大遠近比量在。我只是見得一切處皆可坐臥起居，有什麼堂寢庭陛之分？所謂無入而不自得，切不可作是非覺，不可作真妄覺，不可作舍就覺，不可作去住覺，如是覺者是名正覺者，還是燈影邊事。譬如燈體雖無用，其用在光，然其光卻在燈體。破參如燈近光，透重關如燈遠光，不能即至於燈體者，是燈光暗弱無力也。故行履到周年半載，若仍不見動靜，還是重關工夫，未曾通徹。
果能一念信心，當下用力，不妨重起疑情。古云：功不浪施。又云：佛法不怕爛卻。即便錯用了心，也只當書作幾篇文字，辦理幾件事情，總是認得明了，一切不妨底。光畢竟能見體，體畢竟不離光，然是體不在內，實在內；不在外，實在外。千萬不可預為計較，徒自障礙，更不可錯認錯解那句經，那句文，著一境界，便是魔境。雖然，從緣入者，不是家珍，即愚兄從上所說，也只作公案看去，不可被葛藤絆住，必待一一從胸襟中流出，方是向上一路。因賢弟問有反面回途，如何用力，不知何前何後，隨援筆寫及，然此乃是目下工夫道理，用力所在，若更進一步處，預言無益，候一步踏到時，自然慶快平生，不消言得。
王云：佛法度人無量，佛法悞人無量。一切眾生熱火寒冰內，九橫八苦，千生千死，六道輪回，無有休息，茫茫業海，痛莫可喻。善男信女能生一念凈信，猛省回光，即登彼岸，超離苦海，是佛法度人無量處。彼岸已登，萬業冰消，逍遙極樂之鄉，游戲清涼之界，回觀三界，猶如火宅，譬如傷弓之鳥，遐舉高飛，又如漏網之魚，深藏遠遁，往往令人執指為月，畫餅充饑，這是佛法悞人無量處。那知得鑊湯爐炭內即是法王全身？
法華經中化城之喻甚切，眾生於一切痛苦孰不生厭？厭故易棄，一切樂利孰不生戀？戀故難舍。乃至生必定愛，死必定惡，故離死從生易，舍生就死難。所以說者件事，非將相之所能。若論生中之生，將相能也；死中之死，將相能也；生中之死，死中之生，將相不能也。不見道：天下可均，白刃可蹈，中庸不可能。何故不可能？因有能，所以不能也。這百尺竿頭，懸崖撒手一步，必須大丈夫漢才能了辦，非希圖小利，畫地自止輩，所可擬料也。
古人云：但莫憎愛，洞然明白。才有是非，紛然失心。又云：取舍之心成巧偽。若欲了明此事，待汝脫卻汗衫，斷了命根，方許汝會常住真心也。要會常住真心麼？晝行須把火，夜坐莫張燈。且道是度人無量？是悞人無量？喝一喝，云：向下文長，來日再說。
一日，王云：者件事，因在內，所以不在外；因在外，所以不在內；因不在內外，所以在內外；因在內外，所以不在內外。不見臨濟道：有時奪境不奪人，有時奪人不奪境，有時人境俱奪，有時人境俱不奪。後人不解其旨，把作接人邊會去，未免辜負他前人此等說話。譬如天之春夏秋冬，地之東西南北，人之生老病死，日之子午卯酉，月之晦朔弦望也。且道孰有孰無？孰真孰妄？本是以有顯無，以無顯有，二既不無有，四何得有無？有無尚且不立，真妄從何而分？
所以說，無明識性即佛性，幻化空身即法身。既是無明即佛性，空身即法身，則佛性法身何可貴？無明空身何可賤？只者一貴一賤，即生取舍；一生取舍，即生真妄；真妄一生，有無繼起，生死隨之，萬業云集，皆從此一識一覺而生也。所以佛云：我若按指，海印發光；汝才動念，塵勞先起。者個關頭，第一要緊，一絲不透，一毫不脫，如一指之障須彌，是誰之過歟？
古人云：塵垢盡除光始現，心法雙忘性即真。若欲塵垢盡除，必須心法雙忘；若欲心法雙忘，必須心法合一。但有彼此相，何能忘此心？此心如鏡，萬有來臨，盡皆塵垢。若不能渾物我，但云我自無心於萬物。妄為鏡已打破，皆屬誑語，自欺自悞，此事須實踏不二心地，非知識可解者。參。
王示一禪者云：學者已入道而不能踏破重關者，有三病：一者惺惺的，有個大圓光相似，或放或收，以為操縱由己，是一；二者呆呆的，無聲無臭，或隨或奪，以為物來則應，事過不留，是一；三者見紅是紅，見黑是黑，胸中隱隱底，似有個物在，是一。是皆識漏未除，凈相作活計，樂境覓生涯，若如此去，直饒千百劫，也只作得個種佛種底伶俐眾生，何時得了期？必須跳出化城，尋覓真境，還如未破參時一般，更加一番苦心，尚恐不能，何況優游自在，貪圖小利，畫地自限，豈能進步也？待汝內外一如，今古不隔，百尺竿頭者一步踏來，再向汝道真實不虛之說。
從上佛佛祖祖，千說萬說，總為者個；能見者個，切莫管者個；若一管者個，即成假者個；若認假者個，還不如不見者個。何故？妄想易舍，執著難銷。後學者不可認賊為子，得少為足。得少為足事小，一認賊為子則障汝前程萬里。不見佛言：是人行邪道，不能見如來。未了者，當踴往直前，莫貽自悞。
凡人欲了此一大事，只得將者個覓那個，覓得那個，那個卻成者個，者個卻成那個。到此時，須要離卻那個，要離那個，須要就那個，那個成了者個，者個就是那個，那個就是者個，到此時，方可商量真者個。若見了真者個，實實無者個那個，一任者個也是那個，那個也是者個。既然道實，實無者個那個，為何又道那個者個？卻不知此時者個那個不是從前那個者個。若也不會，且下四句注腳：八萬塵消頃刻間，石含玉兮地擎山，清風皓月無人識，惟證方知非可傳。參。
參須真參，悟須實悟。何謂假參？為博得個明眼宗師，作家居士之虛名也。何謂真參？為了死生也。若實為生死，致心一處窮究。趙州道：七日不悟，摘取老僧頭去。永嘉道：若將妄語誑眾生，自招拔舌塵沙劫。試看前圣婆心之緊懇，自可信此事之的真。所以石霜云：休去、歇去、一念萬年去、寒灰枯木去、古廟香爐去、一條白練去、冷湫湫地去也。若是假參者，到此便謂可以成名，便不肯驀直而前，捫心自問，果了死生乎？非欺人也，非欺天也，乃自欺也。不但墮落空亡外道，奈大誑語成之罪業何！若為生死真參者，斷不肯畫止此也。不見雪峰道：不休不歇去、業識芒芒去、七顛八倒去、十字街頭鬧浩浩的坐臥去、荊棘游戲去、刀山劍樹鑊湯爐炭去、驢胎馬腹去也。若道二老別資一路，作此見解者，實辜負前人眉毛拖地之深恩。
然若不到不休不歇，斷不能真到休去歇去；若不到業識茫茫，斷不能真到一念萬年去；若不到七顛八倒，斷不能真到枯木寒灰去；若不到十字街頭鬧浩浩的，斷不能真到古廟香爐去；若不能到荊棘林游戲去，斷不能真到一條白練去；若不能到刀山劍樹，以至驢胎馬腹去，斷不能真到冷湫湫地去。到此雖未能了死脫生，實見明脫生了死之路，此正文殊言：其力未充之候，然猶功勳邊事。不見涌泉欣禪師云：相續也大難。要會相續的面目麼？求聞見而不可得，作善惡而亦不會。湛湛碧天秋月皎，大千沙界露全身。咄！切忌耳聞、眼看、意會。
生死一事，如大海中之浮漚，本屬空幻，眾生妄執為有，正我佛言一切眾生從無始來生死相續，皆由晦昧為空，空晦暗中，結暗為色，色雜妄想，想相為身，此想不真，故有輪轉。譬如澄清大海棄之，唯認一浮漚體，目為全潮之謂。經云凡事因譬喻而得明曉，佛言眾生執有之因。如譬言浮漚之起，乃因物觸風攪而成，聚則浮漚，散則海水也。我之妙明覺性，譬之海水；眾生塵剎，譬之浮漚。海水無暫竭之日，浮漚無常滅之時。雖是當處受生，當處受滅，即此生滅亦隨海水以無窮。眾生以漚泡為己而觀海水，如來以海水為己而視浮漚。眾生非離海也，如來非離漚也，須知生滅相即常住相。
所以佛言是法住法位，世間相常住也。愚昧眾生不但不知海之為己，且亦不知其漚之為水也。若彼投胎奪舍者，即如舍此漚而就彼漚也。勤求長生者，即如以諸權巧護惜此漚也；神通變化者，即如以幻術舞弄此漚也。所以道：饒經八萬劫，終究落空亡。乃顯而易會者。善男子！大丈夫勤求此事，務研至與海同體而後已，方為了事，不可坐浮漚中目為全潮為了事也。一知半解之人，較凡愚稍差者，知漚之為水也，是以不得大死者，未舍此漚也，得大活者，通身入海也。
一切賢圣皆以無為法而有差別者，如浮漚非只海有，江河湖海各有漚也，然漚體水性其理本一。圣賢修證之等列，如江河湖海，雖有大小深淺之不同，不得仍名為浮漚也。佛與眾生，其性無二亦然，眾生不可言有生死，圣賢不可言無生死，若欲了生死，不必離生死覓，但即浮漚中識得漚是水。諺云：但入深山去，何怕沒柴燒？切不可得少為足，以能推的心，識得大海之理，便妄為已證休去歇去，不但畫地自限，且大誑語成，翻落無限苦趣也。古人道：見解人多，行解人萬中無一個。以上乃性覺妙明之說，更有本覺明妙之理，實有口道不出。若是鐵漢子，到此自然領會，亦不煩圓明重下注腳也。擲筆慚惶處，三十年後自有無面目人證明。
天下叢林拈椎豎拂，堂頭動輒言：放行也恁麼恁麼，把住也恁麼恁麼，拈起也恁麼恁麼，放下也恁麼恁麼。實令人發一大笑，愚何至此？尚敢大言將此謂我為法王，於法自在，實不解此輩具何面皮肚腸也？此事本不動搖，阿誰放行把住？本自具足，阿誰拈起放下？從上超佛越祖，闡揚宗旨，震雷音，作獅吼底大善知識亦間有恁麼舉者，乃黃葉止兒啼底婆心，使子遣孫底說話，何嘗似今日盲眼禪徒，將此以為究竟極則也？并此化城境界，亦未親睹實踏，尚屬拾人涕唾為珍饈，所謂可憐愍中更可憐憫者也，此乃執識神生死本，外道斷常邪見，認賊為子，豈止中止化城而已？自悞不了，有悞他人，於心何忍？能不畏佛誑語之戒乎？
未了禪和見圓明此說，當各各自省自問，知愧知勉，發勇猛心，務踏向上一關，討個大休大歇，續佛慧命，亦不枉出家參學，父母之生身，大丈夫三字也。況南泉分明道破：歸家盡是兒孫事，祖父從來不出門。但者一句不可錯會，若言此皮袋中有一祖父，不出此皮袋之門，如此見解，何異坐井窺天，蒙眼拽磨？此言山川草木祖父不出山川草木之門，龍鳳鯤鵬祖父不出龍鳳鯤鵬之門，亭臺屋宇祖父不出亭臺屋宇之門，鳥獸昆蟲祖父不出鳥獸昆蟲之門，虛空祖父不出虛空之門，塵剎祖父不出塵剎之門也。若然，則有情無情，物物俱有祖父，各不出其門，則此皮袋亦萬有中之一物，亦自然有不出門之祖父也。如是參，如是悟始得。不見臨濟道：有一人在途中，不離家舍；有一人在家舍，不離途中。會得此二人，方得會不出門底祖父。且道作麼生會？折合歸來炭坐。再道作麼生歸，只是不歸歸便得，故鄉風月有誰爭？喝一喝，云：刀斧斫不開。
經教語句，人人皆知為指月標、渡河筏，既見道已，皆知標筏而舍之，孰不知此乃外標筏也？如我此一見，乃自身之內標筏，而人不知舍也。何則？經云：知見無見，方是無漏真性。又云：見見之時，見非是見。所以道：迷時師渡，悟時自渡。學者不可草草。
凡學世間事，非用心之至，學不能成；學既得成，必到得信手拈來，無事於心，無心於事，方名精純。悟出世間法，非無心之至，悟不能徹；悟既得徹，必到得隨緣應物，有法皆心，有心皆法，方名究竟。圓明此說，未具眼者觀之，大似妄談般若。孰不知古人云：莫謂無心便是道，無心翻隔萬重山。不妨重為注破：凡夫以幻心為幻事，至極則無心地位迷之而不收入覺。道人泯幻心究真如，至極則真心地位覺之而不放入迷。正所謂常惺惺，常歷歷。此境界，乃佛說如是住，如是持，如是信解，如是奉行者。
從上提唱三印，多言上士聞道，如印印空；中士聞道，如印印水；下士聞道，如印印泥者。圓明以為不然，接初機下士，如印印空；接進步中士，如印印水；接回途上士，如印印泥。何則？若言下士，執有滯句為印泥，何可言聞道也？自有諸方作者檢點在。
學人初聞道，空境易，空心難；究竟則空心易，空境難。空境而不空心，到處為礙；空心而不空境，觸途成滯。不見道：心空及第。應知心外復有何物而可空，物外復有何心而可空。所以云：我自無心於萬物，何妨萬物常圍繞？少有分別心，則非第一義。若不如是，必不能守。
妙明心地，要會不難，但辦信心，即在目前。夫生滅心，乃生死本，凡所對待因緣，善惡是非，人我彼此，憎愛取舍，皆是無明生滅識性，本地妙明真心中，實無這些葛藤。學道之人但能識得本心，看破生滅幻心，即明生死之理。若能了辦生滅幻心，即超生死之道。看破謂見，了辦謂成，其途路中無修守之修守。若非踏破重關，物我一如，亦不可輕言易也。其強作主宰輩與下士聞道大笑者何殊？凡入道者，諦自省可也。
此一件事，若與語默邊會，總沒交涉。初學欲了明此事，務將聰明知解、語言文字盡情拋開，的確一字用他不著。凈名經云：依於義，不依語。能如是直心而入，必得了明，將此為入道之基。但既入矣，又不可以默為究竟，云此一事不在語句上，便務靜觀心，又所謂逃坑落塹也。所以經云：雖復不以言語道，亦復不著無言說。何則？語言乃色相之名，若不能徹其名，焉能徹其體？果能徹其體，自能徹其名，語默二見不除，皆為障道之因。聊述前後堦級次第，上根大器者，自能領會，直踏華藏焉。
凡夫種田，從地上耕種；道人種田，從地下耕種。凡田賴時雨滋長禾苗，圣田需法雨收獲籽粒。務心田者，諦審思之。設有增上慢人道：求心了不可得，更有何田可耕可種？則未免辜負圓明此數句說話也，自有真實修行明眼人辨取在。
學者參悟見道，頃刻之間便可明生死幻妄之因，識得即生死而離生死之理。然明雖在一時，而了不可限期，真心若不修無修，幻身何得證無證？所以道：祖言外其身而身存，寒山大士言易者易其形。夫外易之道有二：有從內而外身易形之道；有從外而外身易形之道。若執內之外易，則似滯殼迷封；若執外之外易，則似癡狂外走。若不明二種外易之道，但囫圇排撥，復不力行行業，則饒伊經千生百劫，亦不過空言。明知生不是生，死不是死，為何被生死之所流轉？委之其力，未充而已。擬欲腳踏實地，了明生死，不能也。且將二種內外外身易形之理試體會看。若也體會得出，許汝明佛仙一貫之道；若也不能體會，不可執狂空以欺己欺人也。即圓明亦不敢自言了證，但所見實有確據，愿與同見者期，共勉同行云爾。
十月初五日，祖師誕辰，王云：達摩大士，乃我震旦大恩初祖，西歸時，復慈留只履。我東土百千萬億眾生，而祖履亦化為百千萬億只履，人人惠之，現今各各在目前，為何諸人負恩辜德，一一棄之不顧？況當年祖師九載所面之壁，亦日日在各各面前，何不體究？若也不會，圓明今日與諸人露個消息，參、透、會、穿。
王云：學道之人，識心不了，不著有，便著無；不著此二種，便於有無之間博量卜度；及自覺得此病，又在非有非無處著倒。所以古人諄諄垂訓，令離四句之說。四句者，乃有、無、非有非無、亦有亦無是也。若透得此四句，如何保任？遇一切諸法有，我亦隨順與之有，卻不被此有所礙；遇一切諸法無，我亦隨順與之無，亦非世俗虛豁之無；遇一切諸法亦有亦無，我亦隨順與之亦有亦無，不作凡情戲論；遇一切諸法非有非無，我亦隨順與之非有非無，且非互相背違。此凈名所云外道六師所墮，汝亦隨墮是也。若不如是，不得輕言離四句也。珍重！
一日，偶云：十方薄伽梵，一路涅盤門。從來拈提此旨，乾峰柱杖一畫為最，但未免太隱。圓明今日重開一面，年牙相似體，烏鳥不同心。且道與乾峰同耶異耶？若檢點得出，許汝解涅盤門一路。
天無心覆而普蓋，地無心載而普擎，三光無心明而普照，圣人無心用而普應。圣凡之殊，絲毫之隔，只在有心無心之別耳。所以道：人能常清凈，天地悉皆歸。何況其他萬有諸法與吾為礙為滯也。既為人矣，何不則天象地，法三光作一真人，不亦快歟？
有一從者進云：恁麼則王爺自能超凡入圣也。
王云：惡。
是何言哉？
曰：圣一字，則余豈敢？修而不倦，誨人不厭，或可謂云爾已矣。
有問：如何是無位真人？
王曰：貪。復云：此一字已繪出無位真人行樂了也。若也不識，只得蛇足一上，言無位真人者，本非無位，強名之曰無位耳。若言有位，卻是無位；說他無位，卻是有位。要識無位真人，須從有位中會。譬如一人不住東南西北四位，立在者，若東望此人，則謂之西；西望此人，則謂之東；南北亦然，此乃逃一位而墮四位也。上下亦然，乃至塵塵剎剎亦然，然則塵塵剎剎盡是有位真人。舉一言是有位真人，則百千萬億為無位真人也，從此一一推而廣之，將何為有位真人也？既不可名有位真人，豈非無位真人而何？所以無位真人之名如此而立，乃從有位真人而得此名也。所以有因無有，無因有無，無即是有，有即是無，若於有無之外另覓無位真人，保汝覓到驢年亦不得夢見在。若也不會，參。
有僧問：無位真人如何保護？王默然良久。
僧云：懇乞指示。
王云：護真但化妄，妄化自皈真。綿綿化導去，妄盡即全真。真名因妄立，妄盡何名真？一真不自立，是名為護真。
云：王爺還是演教，還是酬機？
王云：先演教，後酬機。
云：衲子分疏不下。
王云：觀音千手千眼，大師會得也無？
云：會不得。
王云：若也不會，圓明八萬四千張口理應分疏不下。僧禮謝。
王笑云：何不道今日才見多口親王？
僧問：不與萬法為侶者是什麼人？
王云：者句也須吞卻。
僧云：不解。
王云：閉眼鉆入恒沙。
僧云：恁麼則馬祖云一口吸盡西江水，悞矣。
王云：中人以下果，不可以語上也。
僧問：不是心，不是佛，不是物，畢竟是什麼？
王云：是六。
僧云：如是如是去也。
王云：還添減些子才得圓。
中秋，僧問：清凈本然，云何忽生山河大地？
王云：只此十二字也少他不得。
僧云：作麼生行履？
王云：客來我便出，何怕不相親？
僧云：向上還有事也無？
王云：切忌賞中秋。僧拍手。
王云：我醉欲眠君且去。
除夕，有一僧問：如何是父母未生前本來面目？
王云：歲月蹉跎，何暇戲論？
云：小僧是至心真實請問。
王云：來年此月此日此時向汝道。僧禮謝。
王取筆簽一押云：立此存照。
歲底，王至柏林，書春福散眾。一僧至云：一大藏經盡被王爺布施了也。王隨手執筆，自向額上一點。
僧云：王為何自己點額？
王云：自己點了，免被他人點。
僧云：作家王爺，今日大有人我在。
王指額點云：者點的是我是人？僧慚惶作禮，王急取烏帕拭凈墨點。
又一僧出云：金不博金，王爺為何將烏帕拭墨？
王云：仁者到諸方切不可舉，圓明分黑疏白。
僧云：衲子不敢。
王云：水洗水也。
有一老僧在傍云：王爺真正仙機。
王云：仙機與否無據，情知你不解佛話。
又一僧云：請王爺道佛話看。
王云：且書壽字。
僧云：王書底是福字，何得言壽字？
王云：不見道：人間五福壽為先。
老僧復拍手笑云：有趣。
王云：八十公公嚼秫稭。
老僧云：貧衲實不解此語。
王云：老老大大，何曾嘗著些滋味？眾笑無語。
王云：今日無端，頻遭點額。
一日較射，眾皆空發，惟一善射護衛，矢矢中的，射畢論賞罰，王罰善射者而賞眾。者云：仆矢皆中的，何翻受罰耶？
王云：余所論者中地，汝所論者中的，何得不罰汝也？
者云：若如是論，則易事也。
王云：原系易事，誰教汝自己為難？眾皆大笑，乃厚賞善射者。
一日，王賞花飲酒，晚歸寢室，呼從者點燈來，從者擎燈入室，王將燈吹滅云：點燈來。
者重燃燈，方至，王復吹滅云：點燈來。
者云：王醉也。
王喝云：速點燈來！者急復燃燈，入室擎立。
王云：燈下仔細觀看，余醉也，乃汝醉也。
一日網魚，從者將所網之魚呈獻，王云：網得之水何不一并呈來？
者云：網何可網水？
王云：水不可網，魚如何可網得？
者笑云：此魚即是網網得。
王云：網呢？
者云：在池邊。
王云：可惜許！令從者將魚擔去放生。
從者一人問：參禪悟道，惟覓一真我。如何是真我？請王指示。
王云：水重水銀輕。
者云：豈有水重似水銀之理？
王云：若如汝說，大海盡是水銀那？
者云：總算自然水多水銀少。
王云：癡人！誰不教你總算？
一日晚，有侍從一人求請開示明心見性之法，王云：大海張燈捕魚蝦去即得。
從者云：水何可張燈？
王云：水既不可張燈，心如何可明？性如何可見？
者云：若如是，明心見性之理無耶？
王云：不是無是理，只是無有是理。
者云：某甲更糊涂不解矣。
王問云：月上也未？
答云：月尚未上。
王云：待月上時再向汝道。
有僧請示，問云：踏破虛空，向後作麼生行履？
王云：合大體去。
僧云：設如有個直入千峰萬峰的，還有事也無？
王云：牛過窗欞。
僧云：莫是安身立命處麼？
王云：身亦非身，命亦非命。
僧云：被貧衲勘破王爺伎倆了也。
王云：大士今日如何喚余？
僧云：雍親王殿下。
王云：若然，未許你勘破在。