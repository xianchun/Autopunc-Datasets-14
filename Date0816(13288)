游圣人之門者，難為言，此特閨門兒女子軟紅輕襪踏地怕痛之論，又烏足為參學法？衲僧家，千圣頂，瞥轉玄樞，翻鐵面皮，爺也不識，示一機如大火聚，出一言如生鐵橛，無儞近傍處，無儞咬嚼處。針砭古今，活必死疾，又何圣可稱？何門可游？何言可忌？
終日言而盡道，言滿天下無口過，或褒或貶，或抑或揚，曲盡其奧；褒非勸節，貶非窮鄉，抑非廉人，揚非舉善。息黥補劓，截鶴續鳧，倒用橫施，著著有出身之路，肯桎梏籠檻，分甘為淺丈夫哉！
愚生也魯，瘦藤挑月，破笠包云，奔走江湖幾五十載，雖透關眼未甚明，至理言未甚的，然於古人不恰好處，略窺涯涘，試將五彩黼黻太虛，似不量其力也。前謂褒貶抑揚，當俟金錍刮膜，出語驚群者，重為點發。雖然，翠巖眉毛，寧免拖地。
