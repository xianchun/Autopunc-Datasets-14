荊山之璞，非逢明世與和氏，則空藏荊石之中，燦然連城之美，豈得顯乎哉？玉實不乏，明世與和氏實難相逢而已。新豐荷玉之語錄，初先是往盛行于世，魚目浠珠，純金在沙。宜默上座傷其弊深矣，就郭氏五宗錄暨群籍之中，取其精，舍其麤，錄終成矣。
余與上座方外之交甚厚，俾寄余讀之，余曰：上座也，其豐玉之和氏乎！雖有和氏，復非逢明世，則何以能至於斯哉？於戲懿哉！吾大東文明之徵，至於有今日之美，孔門之徒，豈何敢不美其美，喜其喜乎哉？新豐之錄，雕梓已成，荷玉之錄，今亦成，不佞書其所以美而喜，俾大方之人知上座之正法眼也。
古人有言曰：意不在言。又曰：得意忘言。意者，旨也；言者，標也。旨乎不易得之，標乎不難得之，所以假易得之標，得難得之旨。茍得其旨，忘標可也；若失其旨，標其安用？故古人為唯執其標者，謂之葛藤也，又謂之敲門瓦子也。
云州禪者契宜默，得荷玉大師語於郭正中之五宗錄，又得慧霞、廣暉、晦然等所著陳編，校讎同異，辨驗真譌，題曰曹山語錄，附向者所刊洞山語錄，以廣其傳。大哉志于！其自隗始。然予未嘗知之，果其得意者乎？抑又執言者乎？將以為敲門瓦子者乎？請質之禪者。是歲寬保辛酉之春，鷹峰源光主人請詢和南拜稽首譔焉。
虛玄無著，妙轉靈機。金鴉夜翥，木馬風嘶。四禁三墮，掌上然犀。重離五相，鼻尖斵泥。青原白家酒，醉人失束西。眉目不相識，阿師猶自迷。蟲毒鄉曾經歷，滴水也難沾兮，者個描來，那個聻？流布云仍辨端倪。
語錄者何？荷玉大師元證之所說也。其所說也，存乎古，存乎今。自其存乎今者而校其存乎古者，則古者可也，今者未可也。若其取之，抑取古而可乎？將取今而可乎？寧并取今古而可乎？嗚呼！何取何舍？不如校讎今古而取其可也。大凡稱大師語錄而行于世者，率屬譌譔。如夫作上堂示徒者，或如四禁頌加助辭，以作上堂曰者，其所譌譔，可以知矣。洞曹語錄之於支那郭黎眉所輯錄也，是亦今而古則未也。雖然非全璧，光潤亦非燕石之屬也，於是不佞拔出荷玉之教於五宗錄中，取其所取，舍其所舍，或陳編以補其闕，語錄成矣。
於戲！古人垂教後世，負其志者為之前焉。徵垂其教，居後之世，負其志者安得前焉？不佞所以欲摭古人之機語，校正古今之真譌，廣傳其教而亹亹也。敢請居後之世，負其志者為之前焉，為之入焉，為之體焉。若其如此，可謂吾與祖師同乘一龜，泛泛乎游泳於深池之中矣，豈不愉快乎？
