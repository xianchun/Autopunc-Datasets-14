第三、約三藏教明菩薩位者，三藏教詮因緣生滅之理，明菩薩藏亦應具有四門。今約毗曇有門明大乘菩薩位，即有四意：一、翻譯；二、釋位；三、料簡；四、釋凈無垢稱義。
第一、翻譯，所言菩薩摩訶薩者，是天竺語，若具依彼言，應云菩提薩埵、摩訶薩埵。但諸師翻譯不同，今不具述。而智度論翻云：菩提名佛道，薩埵名成眾生。摩訶言大，此人用諸佛大道成眾生也。又師翻云：菩提名道，薩埵名心。摩訶名大，是為大道心。而諸經多云菩薩摩訶薩者，什師以天竺語煩，兩句八字標名，故除三字，留五字，合為一句，名菩薩摩訶薩也。但三乘菩提通名為道，而菩薩獨受大名者，以其緣四諦，起慈悲四弘誓愿，上求佛果，下化眾生，此心曠大故，別受摩訶薩埵之稱也。
第二、釋菩薩位，略為七意：一、發菩提心；二、行菩薩道；三、種三十二相業；四、六度成滿；五、一生補處；六、生兜率天；七、八相成道。
一、發菩提心者，如釋迦牟尼菩薩，於過去世為陶師，值釋迦牟尼佛，供養彼佛，又見彼佛智慧第一弟子名舍利弗，神足第一弟子名目揵連，多聞侍者名曰阿難。爾時，陶師供養佛已，即便發菩提心，作是誓愿：愿未來世我得作佛，還名釋迦牟尼，智慧弟子名舍利弗，神足弟子名目揵連，多聞侍者還名阿難。佛可其愿。從是初發菩提心，即慈悲四弘誓愿發也。
但三藏教慈悲四弘誓愿皆緣生滅四諦而起。所言慈悲心者：一、大慈心，欲與愛、見二種眾生道滅之樂也；二、大悲心，欲拔愛見二種眾生苦集之苦也。四弘誓者：一、未度者令度，即是度天魔、外道愛見二種六道眾生未度三界火宅之苦諦，令得度也；二、未解者令解，即是愛見二種眾生未解愛見二十五有業，令得解也；三、未安者令安，即是愛見二種眾生未安三十七品一切諸道，令安道諦也；四、未涅盤者令得涅盤，即是愛見二種眾生未滅二十五有生死因果，皆令得滅諦涅盤也。若緣愛見二種眾生生滅，緣四諦而起慈悲四弘誓愿者，即是菩薩初發菩提心也。知愛見四諦故，智慧勝諸天魔、一切外道，有慈悲誓愿功德故，勝一切聲聞、緣覺。故大智度論云：初發心以為天人師，勝出一切聲聞及一切也。
二、行菩薩道者，即是三阿僧只劫行六度也。從過去釋迦牟尼至罽那尸棄佛時，名一阿僧只劫，從此常離女人身，爾時不自知我當作佛、不作佛。此初阿僧只劫即是得五停心別相、總相念處之位，用性念處、共念處、緣念處行六度也。三種念處義，略如前說。所以者何？修性念處，為壞屬愛魔業，破屬見一切智六師；修共念處，欲壞愛結，破神通六師；修緣念處，為一切愛見眾生說法，屬愛壞故，一切天魔眷屬壞、見壞故，三六十八種六師及一切外道眷屬壞也。故用三種念處行六波羅蜜，意欲降伏天魔，制諸外道。菩薩用三種念處行六度時，雖修性念處，而不斷結，為生三界，度眾生故，常欲多修共念處觀，為得神通，成四攝法，同事調伏愛見眾生。又常多修緣念處觀，為欲成四辯，說三乘法，化一切愛見眾生共出三界火宅也。是初阿僧只劫修行六度，用四弘誓愿安撫生死眾生，心無怯弱故，壞女人之業，常受丈夫之身也。爾時未發暖解，位在外凡，故不自知己身當作佛、不作佛。
次明罽那尸棄佛至然燈佛，為二阿僧只劫。是時，菩薩用七莖青蓮華供養然燈佛，敷鹿皮衣、布發掩泥，時然燈佛便授其記：汝當來世，必得作佛，名釋迦牟尼。爾時菩薩雖能自知我必作佛，口不稱我當作佛，謂此是用暖法智慧修六度也。所以者何？因總相四念處，初得善有漏五陰，即是性地順忍初心之位，既有證法之信，故必知作佛，而用暖解法修行六度，心未分明故，不向他說。
次從然燈佛至毗婆尸佛，為第三阿僧只劫滿。是時，菩薩內心了了自知作佛，口自發言，無所畏難：我於來世，當得作佛。今謂此是頂法之位，行六度四諦，觀解分明，如登山頂，四顧分明，了了自知作佛，亦向他人說也。
三、明過三阿僧只劫，種三十二相業者，今謂此是入下忍之位，用此忍智修行六度，成百福德，用百福德成一相，以為三十二相之業因也。種三十二相業因，於下忍之位修六波羅蜜，成百福之相，以為三十二相業因也。是三十二相於欲界閻浮提人中受男子身，佛出世時，緣佛身相故得種也。
問曰：所言百福德成一相者，幾功德成一福德耶？
答曰：異解不同，難可定判。有人言：是福不可稱量，不可譬喻，是菩薩入三阿僧只劫，心修大行，種是三十二相因緣，以是故，福無能量，唯佛能知。
問曰：菩薩幾時種三十二相？
答曰：極遲百劫，極疾九十一劫。弗沙佛觀釋迦菩薩自生弟子熟，彌勒菩薩自熟弟子生，多人難度，一人易化，故弗沙佛於寶窟中放光照釋迦，釋迦菩薩尋光至弗沙佛所，於七日七夜一心觀佛，目不暫眴，但用一偈稱嘆云：天地此界多聞室，逝宮天處十方無，丈夫牛王大沙門，尋地山林遍無等。以苦行力故，超越九劫，在彌勒前成正覺也。
四、明六波羅蜜滿者。
問曰：檀波羅蜜云何滿？
答曰：一切能施，無所遮礙，乃至以身施時，心無所惜。如尸毗王以身施鴿，解剔皮肉，雖受痛苦，舉身上秤，以贖鴿命，心不悔恨，立誓自證：我心無悔者，身可平復。既立誓已，天地震動，身還如故。如是等菩薩本生舍身命施，心不退悔，是檀波羅蜜滿也。
問曰：尸波羅蜜云何滿？
答曰：不惜身命，護持凈戒。如須陀摩王，是王精進持戒，常依實語。與劫磨沙陀大王共期，乞駕還國，七日供養沙門竟，即來就終。是王期滿，為持實語戒故，赴期就死，是則為持一戒，不惜身命。如是等處處因緣經說本生，菩薩因地持戒舍身，心無悔恨，即是尸波羅蜜滿相。
問曰：羼提波羅蜜云何滿？
答曰：若人來罵，撾捶割剝，支解奪命，心不起瞋。如羼提比丘常修慈忍，在林樹下入禪三昧，時迦梨尸王為女色故，生重弊妒，截其手足耳鼻，心忍不動。時王問言：今截解汝身，定能忍不？比丘答言：實不瞋恨。王言：誰信汝耶？比丘答言：我若實忍，心不瞋恨，當令我身即尋平復。說是語時，身即如故。如是等不惜身命修行忍辱，是名羼提波羅蜜滿相。
問曰：毗梨耶波羅蜜云何滿？
答曰：若有大心，如大施太子，為一切眾生入海采寶，從龍王得如意珠，欲將還閻浮提雨衣服寶物，布施眾生，海神惜珠，因其睡臥，即盜取其珠，將還海宮。太子覺已，為此珠故，誓以此身抒大海水，令海乾盡，從神索珠，心定不懈。帝釋天感太子心，為物精勤，不惜身命，即將諸天，助抒海水，水遂減半。海神怖故，慚愧還珠。亦如釋迦菩薩值弗沙佛，七日七夜翹一足，目不暫眴。如是等不惜身命，為物精進，即名毗梨耶波羅蜜滿相。
問曰：云何名禪波羅蜜滿相？
答曰：如一切禪定自在。又如尚闍黎仙人坐禪時無出入息，鳥於螺髻中生子，不動不搖，乃至鳥子飛去，是名禪波羅蜜滿相。
問曰：般若波羅蜜云何滿？
答曰：菩薩大心分別，如劬嬪婆羅門大臣，分閻浮大地作七分，若干大城、小城、聚落村民，盡作七分。般若波羅蜜亦如是。是菩薩般若波羅蜜滿相。
今謂此皆下忍智慧，能調伏諸根，滿足六度也。所以者何？下忍智慧力強，煩惱力弱，用此智慧修行六度，能忍六蔽，不惜身命，成六度也。四波羅蜜滿正是性念處力至下忍也，禪波羅蜜滿多是共念處力至下忍也，般若波羅蜜滿正是緣念處力至下忍也。
問曰：羅漢尚不能不惜身命修行六度，下忍智慧之力何能成六度耶？
答曰：若無慈悲誓愿，積劫修行之力，羅漢智慧尚不能爾，何況下忍？今外緣慈悲誓愿，久植熏修，內有忍法智慧，助破六蔽之力也。
五、住一生補處，即是釋迦菩薩生在迦葉佛所，為補處弟子，凈持禁戒，行諸功德，迦葉授記，次當作佛。恐此在中忍之位也。
六、生兜率陀天者，舍閻浮之報，上生此天，為諸天師，在於此天用三種念處，修八勝處，為欲伏結清凈，下閻浮提，神通變化，降伏天魔，四辯說法，破諸外道及一切眾生也。此猶屬中忍之位。
問曰：菩薩何意從初發心伏結，至此伏而不斷耶？
答曰：若斷結，即不得受生化物，觀無常伏結，令諸煩惱脂消，用清凈心修行六度，令諸功德肌長也。
七、下生成道者，即是三藏教明八相成菩提果也。所言八相成道者：一、從兜率天下；二、托胎；三、出生；四、出家；五、降魔；六、成道；七、轉法輪；八、入涅盤。
一、兜率天下者，菩薩將欲下生時，用四種觀人間：一、觀時，即是人壽百歲，是佛出世之時。二、觀土地，諸佛常依中國，生迦維羅衛，即是百億日月之中也。三、觀種姓，生二種姓中：一、剎利姓，勢力大故；二、婆羅門姓，智慧大故。釋迦牟尼佛生剎利姓也。四、觀生處，何等母人能懷那羅延力菩薩，唯中國迦毗羅婆凈飯王后能懷後身菩薩。如是思惟已後，兜率天下。
問：何故作白象形，非余？
二、明處胎，即是正慧入母胎。一切眾生邪慧入母胎，菩薩憶念不失，故名正慧入母胎。中陰住則知中陰，入胎時知入胎，歌羅邏時知歌羅邏，七日赤白精血合，安浮陀時，二七如繭狀，伽陀時，三七日如凝酪，五胞時、出生時，皆憶念不失，是名正慧入母胎。復次，余人住中陰，欲受生時，於父母所，生顛倒心，生不凈心。菩薩不爾，正慧明識父母，相續入胎，是名正慧也。
三、明出胎相者，是菩薩滿足十月，正慧不失念，從右腋而出胎，生墮於地，即行七步，口自發言：天上天下，唯我為尊。當初生時，國內即有三十二瑞事在，瑞應經具明。乃至將示相師阿夷，相太子身具三十二相、八十種好，即便悲淚。王恐不祥，問阿夷曰：我子不祥，故悲淚耶？仙人答曰：吉無不利，太子相好分明，其若在家，當作轉輪圣王，飛行皇帝，王四天下，十善化世；其若出家，必成自然之佛，度脫萬姓。但太子相好分明，必不在家作轉輪圣王；其若出家，必得菩提，度脫天人。傷吾年老，不睹佛興，故悲淚耳。所以用三十二相、八十種好莊嚴其身，欲為得三菩提之品器也。
問：何故現相三十二、好有八十？
答：成佛莊嚴，法如此故。
四、明出家者，是時菩薩年漸長大，出四城門，見老病死苦，厭怖心生，夜半踰城出家，六年苦行，食難陀婆羅門石蜜、乳糜，益身十六功德。
五、明降魔相者，即於菩提樹下破萬八千億鬼兵魔眾，魔王敗積，鬼兵退散。
六、成道相者，魔眾散已，攝心端坐，於第四禪住中忍，修觀成中忍一剎那，上忍一剎那，世第一法一剎那，發真無漏三十四心，得阿耨多羅三藐三菩提。三十四心者，八忍、八智、九無礙、九解脫也，具足佛十力、四無所畏、十八不共法、三達無礙、三意止、大慈大悲、四無礙智，一切諸法總相、別相悉知，故名為佛。第九解脫具足一切種智，并在未來，故名小乘佛。
七、明轉法輪相者，於鹿野苑，為拘鄰五人三轉生滅四諦法輪，天人得道，此為證三寶於是現世間。次說十二因緣法輪，次為菩薩說六波羅蜜法輪，是則開三乘之教，名修多羅藏。十二年後，佛在毗舍離國，為須鄰那迦陀長者子作婬欲，以是因緣，結初大罪二百五十戒。次佛在舍婆提城告諸比丘，諸有五怖、五罪、五怨不除不滅，是因緣故，作此世未來受無量苦，是名佛自說毗曇教，從此轉三藏法輪，乃至涅盤，教三乘弟子，是名轉法輪也。
八、明入涅盤相者，於拘尸那城娑羅雙樹間，逆順出入超越三昧，於第四禪中入火光三昧，燒身滅度，唯留舍利為人天福田，身智俱滅，入無余涅盤，是為聲聞經中說大乘之位也。
次第三、明料簡者。
問曰：聲聞經開三乘，何故二乘即生斷結，菩薩從初發心乃至降魔，都不斷結？
答曰：聲聞、緣覺厭患生死，自求涅盤，不為利物，是故貪取真斷結盡，則不受生，入涅盤也。菩薩大慈憐愍，欲度一切，受生死苦，教化眾生。眾生出世善根淳熟，即便成道，說三乘教，共三乘人同入涅盤。若因中斷結，即不得受生，豈能利物？是故忍受生死，不斷結使，三阿僧只處在生死教化眾生，共出三界，不斷結使，意在此也。
問曰：菩薩斷結，誓愿神通應化利物，何必須留結而受生耶？
答曰：斷結誓愿神通應化受生，此乃是摩訶衍之所說，非三藏之所明也。所以者何？斷結誓愿受生，通教之所說；法性身神通受生，別教之所說；法身應生，圓教所說也。
問曰：聲聞經何意不得論斷結受生？
答曰：三藏之教正化小乘，傍化菩薩。若說菩薩結盡受生，二乘即疑：若結盡而得受生者，諸聲聞人得羅漢果，將不更受生耶？是故不說菩薩斷結受生也。
問曰：若為二乘疑，不說菩薩斷結受生者，大乘方等摩訶般若通教三乘，亦應不說菩薩斷結，用誓愿神通受生也。
答曰：此是生酥熟酥之教，二乘漸淳熟，信解分明，聞菩薩事，心不疑惑，故法華云：過此已後，心相體信，入出無難，然其所止，故在本處。
問曰：所明聲聞經菩薩義，為是佛說，為佛去世後諸聲聞弟子說耶？
答曰：有是佛說，亦有是諸羅漢作毗婆沙阿毗曇中說也。
問曰：何者是佛說，何者是羅漢說耶？
答曰：如說菩薩從初發心，乃至不斷結使，坐道場時正習俱斷。此是佛說。何以得知？龍樹論主答數人言：若後身菩薩不斷結者，是佛方便所說也；亦有是諸羅漢佛去世後說者，如言初阿僧只不自知作佛，二阿僧只自知作佛，而口不宣說，三阿僧只劫了了自知作佛，亦發言向他說。此義非佛三藏中所說，乃是羅漢作毗婆沙釋菩薩義也。
問曰：若佛自說三藏教明菩薩義，此則可信。若諸羅漢所說，云何可信？
答曰：諸羅漢既是圣人，共采佛三藏教意明菩薩義，何容全失？
問曰：若爾，智度論何意從始至終一一彈破？
答曰：龍樹為欲申摩訶衍，明菩薩所行之道，以大破小，皆可破也。若就小乘明三藏宗徒，羅漢圣人之所撰集，何容頓乖僻也？若諸羅漢明聲聞經所釋菩薩義遂并乖僻，末世凡人法師何可謬有申釋？凡情解釋小乘，既不可承用，大乘深經豈可出在妄情而論？故知雖非佛說，若是羅漢作論，亦須信受。
第二、約通教辯位以釋凈無垢稱義者，通教既詮因緣即空之理，三乘同稟，契理證道，必有淺深，故須判位。通教入道，亦具四門。四門者：一、實門；二、不實門；三、亦實亦不實門；四、非實非不實門。此四門入諸法實相，出智度論。中論雖不作門名，四句既能通行人，入第一義，今立門名，觀其義意。今謂於理無失，至下辯體當略釋。今判三乘同入第一義，智斷之階級，此通教具有四門入道，而經論多用空門，若論逗機化物，隨緣而說四門，豈可偏用經論義便？事須如此，是故今約通教明三乘位，正就空門以辯也。
就此即為五意：一、略明半滿判位有同、不同；二、約通教開三乘；三、正辯通教三乘次位；四、料簡；五、正約位釋凈無垢稱義。
一、略明半滿判同、不同者，若三藏半字教門明位，大同小異，如毗曇、成實釋三藏教，辯賢圣位雖復小異，而大意是同，不足疑也。若摩訶衍滿字教門通論，秪是一摩訶衍教；若細尋義理，即有三教明位高下不同。其不達大乘方便，實可疑也。故大品經云：有菩薩從初發心即與薩婆若相應。此恐約通教明入位，亦是法華經小樹增長之譬也。又大品經云：有菩薩從初發心即游戲神通，凈佛國土，成就眾生。此恐約別教以明入位，即是法華經大樹增長之譬也。又大品經云：有菩薩從初發心即坐道場，度眾生，當知是菩薩為如佛。此恐約圓教明入位，亦是法華經一地所生之譬也。故大智度論釋燈炷品云：有人言：乾慧地初焰，佛地為後焰。有人言：歡喜地為初焰，佛地為後焰。有人言：初發心為初焰，佛地為後焰。如此解釋不同者，恐此是諸大乘論師釋滿字教門，三教明位不同，各取此意以釋初、後焰。
問曰：何意三藏教明位多同，摩訶衍教開為三教，判位不同耶？
答曰：半字教門正明界內一世斷結，便入涅盤，小乘狹劣，明事淺近，不可動迭。若是滿字教門，廣大深遠，備明界內外行位法門，權實無方，說諸菩薩行類、相貌、位次不同，無罣礙也。故涅盤經云：譬如隘道，不容二人并行。解脫不爾，多所容受，容受即真解脫。真解脫內權實行位，何所不容？故龍樹菩薩作大智論，種種因緣破迦旃延，引毗婆沙釋三藏義，明菩薩義，正是欲申摩訶衍教不可思議行類階級隨緣不同也。
第二、略明約通教開三乘者，此通教約因緣即空之理，分三乘也。三人同稟通教，見第一義諦，同斷三界見思，得一切智，同求有余、無余二種涅盤。此義既同，故約通教義以辯位也。而分為三乘者，聲聞，總相體法入空，智慧力弱，但斷正使，根性不同，亦有二種解脫，如前三藏教中分別。緣覺，福德利根，能少分別相體法入空，生無佛世，不因聞法，時至道熟，自然曉悟，見第一義，斷三界結盡，侵除習氣，是名辟支佛乘。根性不同，亦有二種：一者、小辟支迦羅；二者、大辟支迦羅。已如前說。若菩薩具修總相、別相智慧，體因緣即空，起大悲誓愿，以修諸行，見第一義，斷界內煩惱，用誓愿扶習，還生三界，用道種智游戲神通，凈佛國土，成就眾生，三乘善根淳熟，即坐道場，用一念相應慧斷煩惱習盡，得一切種智，名之為佛。轉生滅、無生滅二種法輪，化三乘眾生，無余涅盤，是為大乘。故大品經云：三乘之人同以第一義諦無言說道斷煩惱，但是煩惱習盡、不盡為異。又中論云：諸佛以甘露味教化眾生，諸法實相是真甘露味也。佛說實相，分為三種，若得諸法實相，滅諸煩惱，名聲聞乘；若生大悲，發無上意，名為大乘；若佛滅度後，時世無佛，因遠離生智，名辟支佛乘。
問曰：若爾，與前三藏教明三乘何異？
答曰：前已處處說見第一義不殊，但教門有拙度、巧度之別，觀門則有析體見真之殊。彼明菩薩從初發心乃至補處，未言斷結使，此明菩薩從初發心即斷結使，乃至補處正使久盡，殘習微薄，此為大異。
復次，三藏教約生滅四諦、十二因緣、六波羅蜜三法分三乘。今明通教則不如此，三乘同觀無生四諦，見第一義而分三乘之別者，事如前解。三乘同體假入空，觀十二因緣，見第一義而分三乘之別者，事如前釋。三乘同觀六波羅蜜，見第一義而分別三乘之別者，如前分別。如此豈同三藏教之三乘也？
問曰：菩薩可修六度，二乘何得亦同修六度耶？
答曰：涅盤經云：福德莊嚴有為有漏，是聲聞法。何處有慳貪聲聞，破戒、瞋恚、放逸、散亂、愚癡羅漢、辟支佛耶？但二乘之人不能遍行其事，成就眾生，何曾不同修六度、第一義諦、無言說道而能斷結耶？
問曰：上引中論所明，即應是大乘聲聞、緣覺也？
答曰：不然。此雖通從大乘門入，而二乘取涅盤，證即身滅度，故中論簡別：得諸法實相，滅諸煩惱，名聲聞乘；若生大悲，發無上意，名為大乘。若佛不出世，辟支佛人因遠離生智。此二既無大悲，何得名為大乘聲聞、緣覺耶？故法華經身子自嘆云：我等同入法性，云何如來以小乘法而見濟度？是我等咎，非世尊也。此則自述得法實相，非是大乘聲聞。若如迦葉領解，聞法華開權顯實，云：我等今者，真是聲聞，以佛道聲，令一切聞也。故不得言見諸法實相即是大乘聲聞、辟支佛也。
第三、正明通教三乘位者，即為二意：一、明三乘共行十地；二、簡名別義通。
一、明三乘共行十地位者，即為二意：一、標名；二、解釋。
一、標名者：一、乾慧地；二、性地；三、八人地；四、見地；五、薄地；六、離欲地；七、已辦地；八、辟支佛地；九、菩薩地；十、佛地。故大品經云：菩薩從初乾慧地至菩薩地，皆行皆學而不取證，佛地亦學亦證。故言三乘通位也。
二、解釋者，釋乾慧地：三乘初心，通名乾慧地。乾慧地者，即是三賢之位：一、五停心；二、別相念處；三、總相念處。
一、五停心者，就此為三意：一、分別拙巧不同；二、正明停心之位；三、簡真偽。
一、分別拙巧不同者，三藏所明初賢與通教不同也。彼約信解生滅四諦修五停心，今約無生四諦信解修五停心，二種信解既拙巧不同，故入停心之位目足不同也。
二、正明五停心位。所言賢者，本是鄰圣之義，亦是直善之名。今言直善，即為二意：一、釋直義；二、釋善義。
一、釋直義者，信解直正，異於外人邪僻，又不同拙度之曲，離此二邊，名之為直。所以然者，三乘之人同聞無生四諦，信解分明，故得然也。信無生苦諦者，信五陰、十二入、十八界不生，皆如夢幻、響化、水月、鏡像，畢竟空無所有，是則解苦無苦。苦雖無苦，若不知無苦，則為苦所苦，名曰愚夫。若知無苦，此則無苦而有真諦。信無生集者，了一切煩惱業行皆如夢幻、響化、水月、鏡像，畢竟空無所有，無和合相。若不知無所有，則有結業流轉。知無所有，是則解集無集，是故無集而有真諦。信無生滅諦者，知一切生滅之法皆不可得，設使有法過於涅盤，亦如夢幻、響化、水月、鏡像，本自不生，今亦無滅。若不知不生不滅，則生滅終不自滅；若知不生不滅，則生滅自然而滅，是則有真諦也。信無生道諦者，信一切至涅盤道皆如夢幻、響化、水月、鏡像，無有二相，是則不見通與不通。若見有二，有通、不通，則成壅塞。若知不二之相，不見通與不通，則任運虛通，入第一義，是則知道有道而有真也。若三乘之人初入佛法，信解此語分明，名正直心。但菩薩因此無生四諦起慈悲誓愿，故名摩訶薩也。
問曰：若知諸法皆無所有，是則不見真與不真，何須結無生四真諦之名也？
答曰：此約思益經、涅盤制義，非凡情自立，得意忘言，無生四真之名何足疑礙？
二、釋善義者，即是五停心之善法也。此之五法，能發諸禪，禪名棄惡，亦名功德叢林。止、行二善無過於禪，禪因五法，此之五法，內善之本也。行人初心信解雖真，但以五種不善，隨其重者牽心馳散，不得暫停，如風中燈，照物豈了？欲知因緣即真，必須一心禪寂，如水澄清，珠相自現。是故覺觀多者，教令數息。因數息故，心不動散，得欲界定，住未到地，能發初禪，乃至四禪、四無色定，如明鏡不動，如凈水無波，目足備故，入清涼池，是名直善。直善之人能發無漏，故說鄰圣曰賢也。是以大品經云：阿那波那即是菩薩摩訶衍，以不可得故。此約初停心明賢人乾慧地之位。不凈觀對破貪欲明停心，入初賢乾慧之位亦如是，故大品經云：不凈觀即菩薩摩訶衍，以不可得故。慈心界方便因緣明停心，入初賢乾慧之位亦如是。
三、簡真偽者。
問曰：三乘初心信解無生四諦有真偽？
答曰：迦羅迦果、鎮頭迦果，偽多真少，於末世學三乘之人雖知無生四諦，不識正因緣義，即是迦羅迦果；若無道心，貪著名利，即是迦羅迦果；不知善巧修習止觀，即是迦羅迦果；破法不遍，即是迦羅迦果；不知通塞，即是迦羅迦果；不知道品調適、進趣、修習，即是迦羅迦果；不知對治助開三解脫門，即是迦羅迦果；不知位次，生增上慢，即是迦羅迦果；不能安忍內外強輭兩賊，即是迦羅迦果。是則迦羅迦果乃有九分，如女人不別，將還家食，眷屬皆死。若能了知畢竟無所有，而精解此之得失，發諸順道法門而不愛著，即是鎮頭迦果，才有一分也。故中論云：佛去世後，人根轉鈍，聞大乘法中說畢竟空，不知何因緣故空，即生見疑：若都畢竟空，云何分別有罪福報應等？如是則無世諦、第一義諦，取此空相而生貪著，於畢竟空中生種種過。龍樹菩薩造論，意在此也。智論云：第三邪見破因緣果報，亦破一切法，與觀真空何異？龍樹論主八翻復次簡別真偽具出云云。
問曰：五停心善法有真偽不？
答曰：一家次第禪門明發禪覺支，若過若不及，有二十種壞禪邪覺，即是迦羅迦果；十種成禪善覺，即是鎮頭迦果也。
問曰：信解無生四諦，智慧辯才，即是般若，何須數息、五停心觀耶？
答曰：大智論云：空、無相、無作雖是智慧，若無定心，即是顛智慧、狂智慧。豈可說顛狂之人是初賢乾慧地耶？
二、明別相四念處乾慧地位者，三乘之人住靜定心，修三種念處事相，略如前三藏教分別，但此通教所明性念處，但觀五陰即空，法性之智慧，名為性念處。是以大品經說：即色是空，非色滅空。色性自空，空即是色。離空無色，離色無空。受、想、行、識亦復如是。
若觀此屬愛屬見，身邊二見、四見、十四見及一切諸色皆不凈，虛妄不實，本自不生，破色四邊見無生，有四十八番乃至九十六番，類前體假入空觀可知也。不生即是空，空即法性，法性非垢非凈，即破垢、凈二倒，是真不凈義，名身念處。
若觀屬愛屬見，一切諸受皆苦，虛妄不實，本自不生，破受四邊見無生，有四十八番乃至九十六番，類前可知也。不生即空，空即法性，法性非苦非樂，破苦、樂倒，是真苦義，名受念處。
若觀屬愛屬見，一切心皆無常，虛妄不實，本自不生，破心四邊見無生，四十八番乃至九十六番，類前可知也。不生即空，空即法性，法性非常非無常，即破常、無常倒，是真無常義，名心念處。
若觀屬愛屬見，一切想、行二陰皆無我，虛妄不實，本自不生，破想、行四邊見無生，有四十八番乃至九十六番，類前可知也。不生故即空，空即法性，法性非我非無我，即破我、無我倒，是真無我義，名法念處也。
三乘之人觀五陰第一義諦，修四念處時，四念處中四種精進，名正勤；四種禪定，名四如意足；信等五種善生，名之為根；善根增長，遮諸煩惱，名之為力；分別道用，名為七覺；安隱道中行，名八正道。此性四念處對破身邊二見、四邊見無生，結成四十八番乃至九十六番，明二十一心無生四念處，意甚難解，自非徹思，終不可見。
若修共念處，事相如前，但以胮相、脹相、爛相、壞等相、背舍、勝處皆如夢幻，畢竟不可得為異也。若修緣念處，分別名義如前，但知名字性離即解脫相，無句義是菩薩句義，如是通達一切名義，即是緣念處。
三乘人修此三種念處，皆以正勤、如意足、根、力、覺、道善巧調適，觀五陰一切諸法不取不舍，能伏一切屬愛屬見八十八使、三界二十五有一切結集，故言善滅諸戲論也。略說三乘通觀別相四念處，住乾慧地。但菩薩雖知五陰畢竟空寂，而大悲誓愿不舍眾生，以無所得調伏諸根，修行六度，即是摩訶衍，故大品經云：四念處是菩薩摩訶衍，以不可得故。
問曰：通教性念處，理既是通破八倒，何須別對？
答曰：三藏教別相四念處既別破四倒，明乾慧地位既是齊，對其別破拙，但破四倒，今明別破之巧，故還用別以破八倒也。
三、明總相四念處乾慧地位者，總相三種四念處如前三藏教分別，但以如幻如化體法即空為異耳，是為無生總相四念處。住是總相念處中，若修身念處，即觀五陰、十二入、十八界一切諸法，總破八倒，是名身念處。受、心、法念處亦如是。住是總相四念處，修正勤、如意足、根、力、覺、道，雖未發暖法相似無漏法水，而總相觀五陰，智慧深利，勝別相四念處，是則名總相四念乾慧地外凡之位也。
問曰：三乘人通觀第一義諦，同破八倒，應同見佛性，何故通教人入二涅盤也？
答曰：破八倒有四種意：一、破八倒不結枯榮，是則通、別、圓不定；二、破八倒結成四枯定成通教；三、破八倒結四榮定成別教；四、破八倒結成枯榮即是圓教。今明破八倒，用凈名訶迦旃延，破三藏五義，說摩訶衍五義，即結成四枯，故二百比丘心得解脫，正屬通教意也。
二、明性地，若因總相念處成三十七品，初發善有漏五陰名暖法。暖法義如前說。增進初、中、後心，入頂法、忍法乃至世第一法義，名為性地內凡。性地之義皆如前說，但以從乾慧地習無生方便異故，所論性地初、中、後心解慧善巧亦有殊別。拙巧雖復不同，而俱伏界內見諦之惑也。
三、明八人地者，即是三乘信行、法行人體見假，以發真斷見諦惑，在無間三昧，即八人之位也。
四、見地者，即是三乘同見第一義無生四諦之理，同斷見惑八十八使盡也。
問曰：上明體法入空，破屬愛屬見，今何故見惑前盡，屬愛在後方斷？
答曰：見新愛舊，體假入空，雖復俱破，見則易盡，愛則難除。譬如斷藕，若手折斷，藕斷絲連；若用刀斷，藕絲俱絕。次第證果之人見惑雖盡，思惑猶在，超證之人則見、思俱斷也。
五、薄地者，體愛假即真，發六品無礙，斷欲界六品，證第六解脫，欲界煩惱薄也。
六、離欲地者，即是三乘之人體愛假即真，斷欲界五下分結盡，離欲界煩惱也。
七、已辦地，即是三乘之人體色愛、無色愛即真，發真無漏，斷五上分結七十二品盡也。斷三界事惑究竟，故言已辦地也。
八、辟支佛地者，緣覺發真無漏，功德力大，故能侵余習也。
九、菩薩地者，從空入假，道觀雙流，深觀二諦，進斷習氣，色等無明，得成界外法眼道種智，游戲神通，凈佛國土，成就眾生，學佛十力、四無所畏、十八不共法、大慈大悲，斷習氣將盡也。
十、佛地者，大功德力資智慧，一念相應慧觀真諦究竟，習氣究竟盡也。故智度論云：聲聞，智慧力弱，如小火燒木，雖然，猶有炭在；緣覺，智慧力勝，如大火燒木，木然炭盡，余有灰在；諸佛，智慧力大，如劫燒火，灰炭俱盡。亦如兔、馬、象三獸度河之諭也。
問曰：菩薩、佛地名異，二乘何得言通也？
答曰：名雖有異，同是無學應供，得二涅盤，共歸灰斷，證果是一，名義不殊，是則名義究竟俱同也。
二、簡名別義通者，即為二意：一、約前三乘共十地菩薩別立忍名；二、明用別教名，名別義通。
一、明用通教位，立別位，名別而義通者，義通已如前說，今言名別者，別為菩薩立伏忍、柔順忍、無生忍之名也。所以者何？乾慧地三乘同伏見惑，而菩薩別受伏忍之名者，菩薩信因緣即空，而於無生四諦降伏其心，起四弘誓愿，雖知眾生如虛空，而發心度一切眾生，是故度眾生如度虛空，故金剛般若經云：菩薩應如是降伏其心，所謂滅度無量無邊眾生，實無眾生得滅度者。
次明三誓愿降伏心亦如是，故在乾慧修停心時別名為伏忍，異二乘也。別相、總相念處皆名伏忍亦如是。
復次，三乘之人同發善有漏五陰，生相似解，皆能柔伏見惑，順第一義諦理。而菩薩獨受柔順忍名者，菩薩非但伏結順理，又能為一切眾生伏心，遍行六度，一切事中福德智慧皆令究竟。如三藏教門，三阿僧只修六度，乃至不惜身命，至中忍滿。今此菩薩亦如是，以空、無相、無愿調伏諸根，欲為眾生滿足六度，故名柔順忍也。
復次，三乘之人同發真無漏，若智若斷，同名無生。而菩薩獨受無生法忍名者，以其見第一義諦，雖斷結使，而不生取證之心，故別受無生法忍之名也。所以者何？若生取證心，即墮二乘地，不得入菩薩第九地。
復次，三乘同得神通，而二乘不能用神通成就眾生，凈佛國土，故不得受游戲之名；菩薩能爾，故名菩薩受游戲神通之名。阿那含雖斷五下分結，而不能舍深禪定，來生欲界，和光利物，而不同塵；菩薩能如是故，別說為離欲清凈也。
問曰：通教三乘同觀二諦，約位云何分別？
答曰：二乘雖觀二諦，一向體假入空，用真斷結，至無學果。菩薩亦觀二諦，始從乾慧，終至見地，多用從假入空觀，得一切智慧眼，多用真也。從薄地學游戲神通，多修從空入假觀，得道種智法眼，多用俗也。從辟支佛地學二觀淳熟，雙照二諦，入菩薩地，自然流入薩婆若海。是則無功用心修種智佛眼，佛地圓明，成一切種智，佛眼圓照二諦究竟也。故大智論云：聲聞法中名乾慧地，於菩薩即是伏忍。聲聞法中名性地，於菩薩法中，名柔順忍；於聲聞法名八人地，於菩薩法名無生法忍；於聲聞法名為見地，於菩薩法是無生法忍果；聲聞法名薄地，於菩薩法名為游戲五神通；聲聞法名離欲地，於菩薩法名離欲清凈。阿羅漢地於聲聞法即是佛地，三藏佛三十四心發真，斷三界結盡，與羅漢齊也。
大品經云：阿羅漢若智若斷，是菩薩無生法忍。大品經云：辟支佛若智若斷，是菩薩無生法忍。即對菩薩八地侵除習氣，九地過辟支佛地，入菩薩位。菩薩位者，九地、十地，是則十地菩薩當知如佛，齊此習氣未盡，過菩薩地則入佛地，用誓愿扶習氣，生閻浮提，八相成道。五相如前料簡，大小乘同異，如智度論分別。六、成道相者，菩提樹下得一念相應慧，與無生四諦理相應，斷一切煩惱習盡，具足大慈大悲、十力、四無所畏、十八不共法、四無礙智一切功德智慧者，名之為佛。七、轉法輪相者，權智開三藏生滅四諦法輪，實智說摩訶衍無生四諦法輪，通三乘人也。八、入涅盤相者，雙樹入無余涅盤，如薪盡火滅，留舍利為一切人天福田也。是名通教大乘八相成道。是則三乘之人，同見真諦之理，同得二種涅盤，但大乘有八相成道之異，是為通教大乘別為菩薩立名位也。
二、明用別教別位名，名別而義通者，即是三乘同觀第一義諦之理，取別教之名辯菩薩位也。就此則為二意：一、正約名別義通判位；二、料簡。
一、正約名別義通辯位者，即是十信、三十心、十地之名也。鐵輪位即是乾慧地伏忍，三十心即是性地柔順忍，八人地、見地即是初歡喜地，得無生忍，故大品經云：須陀洹若智若斷，是菩薩無生法忍。薄地向、果，向即離垢地，果即發光地也，故大品經云：斯陀含若智若斷，是菩薩無生法忍。阿那含地向、果，向即炎地，果即是難勝地，故大品經云：阿那含智斷是菩薩無生法忍。羅漢地向、果，向是現前地，果是遠行地，故大品經云：阿羅漢智斷是菩薩無生法忍。辟支佛地即是第八不動地，侵除習氣也，故大品經云：辟支佛智斷是菩薩無生法忍。菩薩地即是第九善慧地、十法云地，當知如佛。佛地如前說，坐道場時一念相應慧，斷二障習氣盡，所謂煩惱障、法障之習氣也，化一切有緣眾生竟，入無余涅盤，如薪盡火滅。八相成道如前說，是則用別教名辯位，名異而義同，猶屬通教之位也。
第二、料簡者。
問曰：從初地至七地對四果，出何經論耶？
答曰：經論非不對當，但高下不同，末代法師對當亦多殊異。所以然者，或云：見地止對初地。此如今所用。或取三地并對見地，仁王經明四地并對見地。此則難可定依。但通教見地本是無間之道，不出觀證須陀洹，豈得從初地斷見乃至三地或云四地耶？若斷別惑不共二乘，如此明義，或當有之。又或言：六地斷結，與羅漢齊。或云：七地名阿羅漢。此難定執，前後兩果，經論對既不定，其間二果以意可知。既不可定依，今用義推，作此對位，雖一往小便，終不可定執也。