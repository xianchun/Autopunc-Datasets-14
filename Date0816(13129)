楞伽寶山高，四面無行路，惟有達道人，乘空到彼處。
羅漢若悟空，擲錫騰空去；緣覺若悟空，醒見三生事；
菩薩若悟空，十方同一處；諸佛若悟空，妙理空中住。
空理真法身，法身即常住，佛身只這是，迷人自不悟。
一切若不空，苦厄從何度？大海闊三千，巨深五六萬，
余特七尺軀，入飲一頓。當時枯竭盡，龍王自出現，
大閱經藏門，請為說一遍。依如說無法，龍王悟知見。
賣君髻中珠，隱在如來殿，戴將軍陣頭，賊降不敢戰。
世上有仁人，得永離貧賤，不貪有為身，當見如來面。
日輪漸漸短，光陰一何促？身如水上沫，命似當風燭。
常須慎四虵，持心舍三毒，相見論修道，更莫著婬慾。
婬慾暫時情，長劫入地獄，縱令得出來，異形人不識。
或時成四足，或是總無足，可惜好人身，變作丑頭畜，
今日預報知，行行須努力。余家久住山，早已離城市，
草屋有三間，一間長丈二，一間安葛五，一間塵六四。
余家自內房，終日閑無事，昨因黑月二十五，初夜飲酒醉，
兩人相渾雜，種種調言氣，余家不柰煩，放火燒屋，
葛五成灰燼，塵六無一二，有物蕩凈盡，惟余空閑地。
自身赤裸裸，體上無衣被，更莫憂盜賊，逍遙安樂睡。
一等被火燒，同行不同利，出家舍煩惱，煩惱還同住。
癡心覓福田，騃意承救度，十二因緣管，無繇免來去。
依智不依識，依義不依語。佛心一子地，蠢動皆男女，
平等如虛空，善惡俱無取，既不造天堂，誰受三涂苦？
有法盡無余，乘空能自度，神作如來身，智作如來庫，
涌出波羅蜜，流通正道路。渾身總是佛，迷人自不悟。
八十隨形好，相有三十二，四諦及三乘，同一無生智。
讀經不解義，多見不如盲，緣文廣占地，心中不肯耕，
田田總是草，稻從何處生？
有人道不得，是伊心王黑，不能自了事，埋藏一群賊。
群賊多貪癡，緣事說是非，心王被賊使，劫劫無出期，
見花不識樹，菓熟始應知。
君家住聚落，余自居山谷，山空無有物，聚落百種有。
有者吃飯食，無者空張口，口空肚亦空，還將空吃有。
有盡物歸空，同體無前後。
諸佛與眾生，元來同一家，不識親尊長，外面認假爺。
優曇不肯摘，專采葫蘆花，葫蘆花未落，常被三五枷。
如斯之等類，輪轉劫恒沙。
余為田舍翁，世上最貧窮，家中無一物，啟口說空空。
舊時惡知識，總度作師僧，和合一處坐，常教聽大乘，
食時與持鉢，唯我一人供。
平等無有二，終日同宅住，世人不了妄，心生外緣取。
取得外相佛，樂卻變成苦，苦即諸法生，大海從何渡？
為報知音者，好好看道路。
故宅有寶珠，卻向田野求，這個一群賊，賺你徒悠悠。
泥上搽粉，壁上涂渾油，愚人見夢事，贊嘆道能修。
臘月三十日，元無一物收。
山中失卻心，任運騰騰語，語即說空空，空中無虵鼠。
有心波浪起，無心是凈土，凈土生真佛，佛還傳佛語，
佛能度眾生，眾生是佛母。
心王不能了，何不依真智？一吼百獸伏，盡見無生理。
無生理甚寬，無心無可看，非內外中間，非生死涅盤。
諸法無住處，遨游神自安。
外求非是寶，無念自家珍，心外求佛法，總是倒行人。
般若名尚假，豈可更依文？有相皆虛妄，無形實是真。
日用事無別，唯吾自偶諧，頭頭非取舍，處處勿張乖。
朱紫誰為號？青山絕塵埃，神通并妙用，運水及搬柴。
意根無自性，萬法本來虛，外塵都不有，三界自然無。
五蘊今何在？盡總入無余，河沙過去佛，并在一毛如。
名相本來無，迷人意欲須，須時權為說，迷過患須除。
般若無是非，無實亦無虛，八萬四千卷，終歸同一如。
人有一卷經，無相亦無名，無人能轉讀，有我不能聽。
如能轉讀得，入理契無生，非論菩薩道，佛亦不勞成。
阿爺當殿坐，子向前頭立，父子同宅住，小魔不敢入。
時開無盡藏，貧者相供給，得之永不窮，免得生憂悒。
欲得真醍醐，三毒須去除，嗅無酥酪氣，自見如意珠。
劫火燒不然，泛海浪中浮，昔日強索者，今日作他奴。
報汝尋真理，偷生佯不聞，及其身命卒，心口便紛紜。
我命不能與，將錢別雇人，為讀如來教，救護我精神。
城內數萬戶，不柰我恒一，時時師子吼，禽獸俱皆卒。
教作羅睺羅，無蹤持戒律，但知入理坐，日頭骨咄出。