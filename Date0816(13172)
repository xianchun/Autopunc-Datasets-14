爾時，世尊至一切智地。
論曰：佛言如來方便知見之力者，解迷遣惑之智也。然必因言以發之。眾生迷惑，如欲渡而不知津者，聞佛言教，如得筏而獲濟；既獲濟矣，筏則當棄。金剛般若經曰：汝等比丘知我說法如筏喻者，法尚應舍，何況非法。法尚應舍者，舍筏也。
然凡夫、二乘愛見因緣，種種戲論，隨佛所說，而生執著。聞其說有，則起有見；聞其說無，則墮斷見。不知所以說有，滅斷見故；所以說無，滅有見故。如經初說火宅之喻，非但較量三乘，亦以對治凡夫欣求天人妙果之執也。又說窮子之喻，非但親近隨順，亦以對治二乘有學起自所乘與佛乘等，不復更求之執也。又為已信大乘者，特起唯一佛乘，元無二乘之執也。
於是佛乃今為說一雨所潤三草二木，便知有三乘之異，而佛所說之法平等則無異也。故經言如來是諸法之王，若有所說，皆不虛也。皆不虛，猶言皆有以不虛發也。如人遠托異國，俱其僮仆來歸故鄉，道路修阻，經歷險艱，疲劣者，為減負載；健捷者，為增輜重；逗留城邑者，勸發其進。是人於諸服役，施其方便，豈有他哉？欲其疾至故鄉耳。故經言於一切法，以智方便而演說之，其所說法，皆悉到於一切智地。
如來觀知至一切智慧。
論曰：中觀偈曰：諸法不自生，亦不從他生，不共不無因，是故說無生。若言自生，心豈復生心？若言他生，自尚無體，寧曰有他？若言共生，自他俱無，以何為共？若言無因生者，有因且不言生，況復無因？如是推求四者，皆無系屬，即證無生。無生即唯心所現，心為諸法之所會，故經言如來觀知一切諸法之所歸趣者。
以此凡夫以天人之樂，為求二乘；以禪悅之樂，為求菩薩；以六度萬行之樂，為求佛。洞見諸三乘人種種心行，而能隨其所欲，解脫成就，故經言亦知一切眾生深心所行，通達無礙者。以此又於諸法究盡明了者，疊前歸趣之義，斷是一心。示諸眾生一切智慧者，疊前通達無礙之義，知是智慧。
迦葉！譬如至名色各異。
論曰：三千大千世界同為一地，而山川高下，谿谷險邃，以譬同一佛土，而有三界等故，諸趣苦惱之異。然卉木叢林及諸藥草，一地所生，而種性若干，名色差別，以譬法性本一，而有天、人、三乘、菩薩之殊。卉則有叢，木則有林，藥則出於卉木，而獨言草者，以譬天、人、三乘對菩薩為小耳。種則種子，類則族類，名則稱謂，色則形相，以譬天、人、三乘、菩薩，根性、伴助、名狀、體號亦有差別也。
密云彌布至各有差別。
論曰：密云彌布，遍覆三千大千世界，以譬如來出世，以大音聲普遍沙界天、人、阿修羅眾。一時等澍，其澤普洽，以譬雨大法雨，無不充足，卉木叢林及諸藥草根、莖、枝、葉，隨求所受之小大而滋茂之。以一切眾生種性體相、好樂欣慕之不等。一云所雨，稱其種性而得生長華果敷實，以譬一音說法，隨類得解，任力所能而成道果。雖一地所生，一雨所潤，而諸草木各有差別，以譬眾生俱是一相一味之法，而有天、人、三乘、菩薩之差。種性，即上根莖。偈又言如其體相，即上枝葉皆互相見。華果敷實，言華敷果實，亦欲錯以成文耳。
迦葉當知至各得生長。
論曰：智度論曰：師子坐必踞，臥必右脅，日唯一食，累足而臥。以其筋為弦彈之，他弦皆絕；以其乳滴驢乳中，皆化為血。生三歲，即能哮吼，百獸怖懾，其種性猛利而無所畏也。佛號人中師子者，以於諸法得無所畏故。
經言於大眾中唱如是言：我是如來，乃至我是一切知者、一切見者、知道者、開道者、說道者。噫！於大菩薩、天、人、阿修羅眾之前有所畏者，能如是乎？此哮吼之聲也。經言隨其所堪而為說法者。
隨其住趣，而免苦厄，是謂現世安隱。由惡趣而生人、天，由人、天而生佛國，是謂後生善處。或以十善道，或以四諦法，或以十二因緣，或以六波羅蜜，以自娛樂，是謂以道受樂。於所生處，復得見佛，聞所未聞，是謂亦得聞法。則人、天當斷事障，以入二乘、菩薩之道，二乘、菩薩當斷理障，以入菩薩之道，是謂離諸障礙，於諸法中，任力所能，漸得入道。此皆佛自以法合其所喻，故經言如彼大云，雨於一切卉木叢林及諸藥草，如其種性，具足蒙潤，各得生長。
如來說法至一切種智。
論曰：舍外塵邪執，得意言分別。意言分別，猶為識想。舍唯識想，得真法界，真法界是為智境。經言如來所說法，一相一味者，顯發智境無假法者。
智境既無假法，則是解脫，何必言解脫相邪？
曰：以華嚴論曰一切眾生現行無明，即是如來根本大智故。然智體清凈，而能容受一切。
智體既言能容受一切，則是離，何必言離相邪？
曰：以首楞嚴經曰譬如虛空，體非群象，而不礙彼諸相發揮，故以智性無性，不妨緣起無生。智性既言不妨緣起無生，則是滅，何必言滅相邪？
曰：以維摩經曰不生不滅是無常義。
然則何謂究竟至於一切種智乎？
曰：前三義以相言者，所謂智相至於窮極，則猶名種智。種智者，心相也。以是微細念故，起信論曰：遠離微細念故，得見心性。自是而觀，則智與得猶為障礙，而不自在。般若經曰：無智亦無得，以無所得故，菩提薩埵。
其有眾生至難解難知。
論曰：如凡夫聞佛所說，則念惡趣之苦，思所由濟，修十善道，希天人之果。二乘則念舍煩惱，趣寂滅，修四諦、十二因緣，希所證涅盤之報。菩薩則念眾生之苦，思起大悲，修六波羅蜜，希登無上正等正覺。而凡夫、二乘及諸菩薩所得功德，則不自覺知其材之大小、性之美惡，但濯濯然而密茂，欣欣然而敷榮而已。而佛能盡知之，故經言唯有如來如實見之，明了無礙。以合一云之布，一雨之潤也，故又言如來知是一相一味之法。
問曰：所謂解脫相、離相、滅相，皆疊前三義，於此變一切種智之名，為究竟涅盤常寂滅相，而特言終歸於空，何也？
曰：佛之方便，難解難知，然亦時見其端。夫法之一相一味，則是解脫。解脫即是離，離則是滅。而必言相者，豈非為對三乘說，知其根性之殊，遮之而言相也歟？如下文曰：佛知是已，觀眾生心欲而將護之，是故不即為說一切種智。護之，猶言遮之也。
又問曰：審如所言，則卒明告曰終歸於空，何也？
曰：先以方便遣其執，執盡矣，則見自亡。譬如磨鏡，垢盡明現，鏡垢已盡，則明非外來。執盡見亡，則雖不言，終歸於空。亦可然根性未熟，則遮之；既已純熟，則明告。法施之式如此。
爾時，世尊至而說偈言。
破有法王至令得正見。
論曰：首楞嚴經曰：空生大覺中，如海一漚發。又曰：一人發真歸源，十方虛空悉皆消殞。然則虛空亦生滅法也。顯此虛空必由色法，該諸色法，總名為有。蓋嘗深觀之，有若真實，則不可破；不可破，則空有不遍之處。何以故？以真實有體為間礙故。有若可破，則非真實；既非真實，則便可言無，何必更名破有哉？
曰：論必有旨也。言破以明有非實有，言有以明空非斷空。故經言破有法王，出現世間。有之字從月，月無光，光之者日也。從又。又，手也，執而有之。凡有如此。
舊疏為老，老壞為死。
佛子！此中無明有二種業：一、令眾生迷於所緣；二、與行作生起因。行亦有二種業：一、能生未來果報；二、與識作生起因。識亦有二種業：一、能令諸有相續；二、與名色作生起因。名色亦有二種業：一、互相助成；二、與六處作生起因。六處亦有二種業：一、各自取境界；二、與觸作生起因。觸亦有二種業：一、能為觸所緣；二、與受作生起因。受亦有二種業：一、能領受愛憎等事；二、與愛作生起因。愛亦有二種業：一、深著所愛事；二、與取作生起因。取亦有二種業：一、令諸煩惱相續；二、與有作生起因。有亦有二種業：一、能令於余趣中生；二、與生作生起因。生亦有二種業：一、能起諸蘊；二、與老作生起因。老亦有二種業：一、諸根變異；二、與死作生起因。死亦有二種業：一、能壞諸行；二、與不覺知。故相續不絕。
自是觀之，則十二有支相因而成，無有作用，無有體性，但如磁石、鐵不謀而合，磁石豈有知思哉？而注發動轉，若有使之者，故涅盤經曰：磁石不曾吸鐵，鐵亦不吸磁石，而磁石與鐵見必相合。無明不吸諸行，諸行不吸識心，亦得名為無明緣行、識等。故經言無明滅則行滅，乃至老死憂悲苦惱滅者如此。
佛於天人至于今不盡。
論曰：大通智勝佛受十六王子勸請說法，過二萬劫，乃說此經，經八千劫，未曾休廢。則經之句偈，以阿僧只阿難陀海亦不能記持，以阿僧只迦旃延辯亦不能演說，唯自證者神而明之。
若欲深入三昧求之，雖大通智勝佛宴坐經八萬四千劫，終莫能睹；若欲盡其辯慧傳之，雖十六王子樂說經八萬四千劫，終莫能授。蓋宴坐三昧不過乎默，樂說辯慧不過乎語。夫自證者思慮所不能及，語默豈能形容哉？然十六王子始稱王子，漸次出家，則稱沙彌。勤苦得道，乃稱菩薩者，示此經必須自成熟而悟，非可以三昧求語言傳也。
諸比丘！我今至三藐三菩提。
論曰：萬物出乎震。震，東方也。二佛：一名阿閦，在歡喜國；二名須彌頂。震，動也，動而怖懼也。阿閦，此言無動，而在歡喜國者也。須彌頂，則又無動之極也。
齊乎巽。巽，東南方也。巽為進退，為不果，則不能無所畏者也。二佛：一名師子音，則其音無畏者也；二名師子相，則其相無所畏者也。
相見乎離。離，南方之卦也。萬物皆相見，則其相於此辨也。二佛：一名虛空住；二名常滅。虛空住，則於相無相也。常滅，則從本已來常寂滅也。
致役乎坤。坤，西南方也。坤也者，地也，萬物皆致養也。二佛：一名帝相，則雖差別假名，無非帝相也；二名梵相，則雖藏疾納污，無非梵相也。
說言乎兌。兌，西方也。以出乎震，反之，則萬物之所入也。二佛：一名阿彌陀；二名度世間苦惱。阿彌陀，此言無量壽，則不見其有出入相，而度世間一切無常之苦惱也。
戰乎乾。乾，西北方之卦也。二佛：一名多摩羅跋栴檀香神通；二名須彌相。多摩羅跋，此言無垢賢香，則不與萬物戰者也。神通，則非萬物之所敵也。須彌相，則毀譽不動，而其相之可見也。
勞乎坎。坎，水也，北方之卦也，萬物之所歸也。二佛：一名云自在；二名云自在王。云自在，則不滯於水者也。云自在王，則又自在之至也。
成言乎艮。艮，東北方也。萬物之所成，終而成始也。原始反終，故知死生之說，而壞世間之所怖畏也。佛名壞世間怖畏，則不見其有生死怖畏也。
第十六，我釋迦牟尼佛，於娑婆國土成阿耨多羅三藐三菩提，釋迦牟尼，此言能仁寂默。娑婆，此言堪忍。唯能仁寂默，所以於萬物終始之際，不厭生死，不住涅盤，而於忍土成無上正遍正覺，救諸苦趣眾生也。
問曰：佛於耆闍崛山說此經，計支那國易書未具也。而以此方之易卦，釋中印秘言，乃不自疑乎？
曰：一切法分四重無礙：一曰、理無礙；二曰、事無礙；三曰、理事無礙；四曰、事事無礙。若以中印支那語言為不可交相釋，則事事為礙也，安能達一切法乎？
華嚴論曰：閻浮東北，艮位也。文殊師利童子游行居止之，所以明啟蒙之首，故名童子。菩薩其實為十方諸佛無性妙慧，成佛必由之門，眾生皆具，而以迷理，自惑不見。欲見者，現行分別是也。以定慧照之即明，故艮為止也。又曰南無佛陀者，南方離卦，離虛其中，自心之象也。南無，此言救我，而論釋以理，方隅定位，而論媲以法，是真達事事無礙之旨者也。
諸比丘我等至而說偈言。
大通智勝佛至引入於佛慧。
論曰：如前偈曰：若人散亂心，入於塔廟中，一稱南無佛，皆已成佛道。但一稱佛之名，則佛道已成，何其易哉！今此偈曰：大通智勝佛，十劫坐道場，佛法不現前，不得成佛道。經十劫而坐，猶不成道，又何其難也！豈一經首尾自相違戾耶？經必有旨耶？
曰：一佛乘唯論知見，唯以佛之知見開悟眾生，故鄙陋功力取證也。華嚴經曰如來常愍會中一切諸大菩薩求覓普賢，不見其身及座者，以功力取證者也。又曰令各生想念，殷勤三禮，普賢菩薩方以神通力，如應現化者，以知見之力了達者也。蓋智身不可以三昧處求，為智體無住無所依止故。若生想念愿樂，即如應現化，無有處所依止故。猶如谷響，但有應物之音，若呼之即應，無有處所可得。經言寶所在近，不言方所者，以此也。
金剛般若經曰應無所住而生其心，若心有住，即為非住。釋者曰：若住善法，即是善法成就；若住惡法，即是惡法成就。善惡之法既各成就，則真心自應隱沒；若不住一切處，則真心顯露。故經過險道，止息化城之眾，方於自心之外，妄見息滅之境，作滅度想，其可以語寶所在近之旨哉？
問曰：論稱一品，雖名策發二乘疲墮而說，其實破如言執，續未盡之義，然何意特於之後說之耶？
曰：一佛乘之宗建於，故眉間之光密示此宗，無量義處三昧顯說此宗。夫密示顯說之意既已傳，然神穎妙契者，不可以人人求之，故又、說之。既已，則是一大事因緣出現於世者畢矣。而破如言之執，續未盡之義，次於其後，固其所也，尚何疑哉？
無盡居士論曰：聲聞大弟子既授記於未來成佛，然過去、現在佛以何為證？佛即為說：過去無量無邊不可思議阿僧只劫，有佛名大通智勝。我以如來知見力故，觀彼久遠猶若今日。偈言曰：大通智勝佛，十劫坐道場，佛法不現前，不得成佛道。何也？十六王子，十方梵天請轉法輪，佛雖許之，而說時未至，故佛法不現前也。初轉法輪，宣說四諦、十二因緣，度六百萬億眾阿羅漢而已；再轉法輪，千萬沙眾於諸法不受，亦得阿羅漢而已；至十六王子，出家作沙彌，請佛為我等說阿耨多羅三藐三菩提；受請過二萬劫已，乃說大乘經，名妙法蓮華經，如河沙偈，佛法現前。則向之十六沙彌，今謂之十六菩薩已。
六祖曰：前念後念及今念，念念不被愚迷染。茍非弟子與師宿世因緣，正念常住未嘗生滅，則何以植德本於沙界，種善根於曩劫猶如今日也？且釋迦文佛自大通智勝佛時出家，教化至此，而後聲聞授記，何其悠久也！蓋人之貪著未易遣拂，厭苦則欣慕，欣慕則著小法。佛以是故說化城采寶之喻，先以二乘涅盤息其疲懈，而終示之以佛寶也。然則四諦、十二因緣者，化城也。息於化城，而得佛寶，故偈曰：是十六王子，皆得成佛道。法不妄起，數不虛設，通此則通彼，知喻則知實矣。