第二，明觀照般若。
從此第二明觀照中，文分為二，且初第一波斯匿王問。
經：波斯匿王白佛言：諸法實性，清凈平等，非有非無，智云何照？
解曰：舉前法性，以問智也。諸法實性者，即諸法性也。清凈者，非塵染也。言平等者，無高下也。非有非無者，舉如問智也。法若是有，稱有而知；法若是無，稱無而解。既非有無，智云何照？
從此第二如來正答，於中分三：一、明諸法空；二、諸法假有；三、圣智次第。初法空中，文分為二：初明境非有，後明智照空。初境非有，文分為二：初法自性空，後生滅明空。初法體空，文復分三，且初第一答智有無。
經：佛言：大王！智照實性，非有非無。
解曰：明能照智，稱境而觀，非有非無，通境智矣。叡法師云：萬物非無，宗之者無相；虛空冷，不遲訥故；三、應辯，應時應機，不增減故；四、無疏謬辯，所說契理，不邪錯故；五、無斷盡辯，相續連環，終無竭故；六、凡所演說，豐義味辯，一一言句，多事理故；七、一切世間最上妙辯，具足甚深，如雷等故。
言圓音者，一音圓音，義通多解。有說諸佛無形無聲，為對根宜，如空谷響，現無量聲，隨其根性，各得一音，等遍十方，故云圓音。有說諸佛實有色聲，其音圓滿，無異韻曲。如經說云：佛以一音演說法，眾生隨類各得解。有說諸佛實有眾多音聲，但以佛音無障無礙，一切即一，故名一音；一即一切，故名圓音。由具眾德，廣為開演，贊語德故。上三業德，即三密門；事用之中，即三示導。時眾得道百萬億者，贊說當根，標所被也。
從此第二贊所被妙。
經：天人俱修出離行，能習一切菩薩道。
解曰：天人俱修者，若天若人，異類等受，俱能修習大乘出離菩薩道也。由此言者，三乘種性但詣斯會，皆修大故。自上所明，即三寶也。
從此第三贊所說深，於中分三，且初第一明五忍德。
經：五忍功德妙法門，十四菩薩能諦了，
解曰：五忍如前。言功德者，菩薩所修萬行功德。妙法門者，從凡至圣深妙法門。十四菩薩者，三賢、十地及以等覺，為十四也。能諦了者，見解證修，能諦了矣。
從此第二明因果異。
經：三賢十圣忍中行，唯佛一人能盡原。
解曰：因中菩薩，依此趣求，故忍中行。唯佛果圓，德行俱滿，獨盡原故。
從此第三明三寶藏。
經：佛法眾海三寶藏，無量功德於中攝。
解曰：佛法眾者，列三寶名。一體真如，即忍性故；能說所說諸修行者，即別相故。所言海者，贊忍深廣，包含三寶，蘊積為藏。無量功德者，有為無為沙功德，皆積忍中，故云攝也，贊所說深。明三業竟。
從此第二有二十六行半廣贊五忍，於中分二：初有二十四行廣贊五忍，後有兩行半贊佛悲深。初明五忍，於中分二：初有二十三行廣明五忍，後有一行因果對明。就明五忍，大分為六。初四行半偏明伏忍，於中分二：初通贊四王，後總明伏忍。初文復二，且初第一明十善位。