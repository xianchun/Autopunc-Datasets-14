澧州夾山靈泉自齡禪師，姓周氏，宜興人也。受業於本州福圣寺，十八具戒。志慕參游，造佛日才禪師法席，悟明心要，乃為執侍。才既遷化，復歷諸方，潭州大溈山真如禪師請為座元。初住興化，出世闡揚。
問：金雞啄破瑠璃殼，玉兔挨開碧海門，此是人間光影，如何是祖師機？
師云：針劄不入。
僧曰：秪如朕兆未生已前作麼生道？師舉起拂子。
僧曰：如何領會？
師云：斫額望扶桑。
問：混沌未分時如何？
師云：春風閼閼。
僧曰：分後如何？
師云：春日遲遲。
僧曰：向上更有事也無？
師云：一年三百六十日。
問：佛未出世時如何？
師云：撥開天眼，按下云頭。
僧曰：出世後如何？
師云：四海波濤靜，一輪天地寬。
問：如何是時節因緣？
師云：秋池月寫樓臺影，滿檻風傳鼓角聲。
僧曰：恁麼則岳麓峰前云靉靆，澧陽江內浪滔天。
師云：一任鉆龜打瓦。
上堂，良久，云：不須辨妄求真，不用避喧取靜，人人杲日當空，處處玄機獨迥。瞿曇不守本分，獨坐妙峰孤頂，廣說海藏言詮，一如擔雪填井。更云法眼衣盂，分付頭陀守領，西天四七綿綿，東土二三永永。秀師拂拭塵埃，大似臨嫁醫癭，老盧半夜三更，著忙走過東嶺，至今子子孫孫，一半瞌睡未省。
上堂云：儼老當頭擊鼓，沙彌捧鉢作舞，南泉打破粥鍋，走了貍奴白牯。參。
上堂，良久，顧大眾云：日走金烏，誰云一物無？趙州東壁上，掛個大葫蘆。參。
上堂，良久，畫一圓相，云：大眾！五千余卷詮不盡，三世諸佛贊不及，令人卻憶賣油翁，即忙走下繩床立。參。
上堂云：列祖風規，毫厘靡虧，明明有據，落落無依。大眾！竿頭直須進步，盡
處光輝。清風與明月交參，森羅共乾坤并秀。寒松古柏，不用思量；翠竹黃花，何須卜度。於斯薦得，上報佛恩，亦資國祚。良久，云：竟日不干清世事，一爐香篆祝堯年。珍重！
上堂云：春光爍爍，暖氣飄飄，萬木含烟，千花競秀。白云散處，樓閣門開；碧霧收時，妙峰頂露。且道妙峰頂上一句作麼生道？良久，云：共僧巖上坐，見客海邊行。
上堂云：若論此事，在天則列萬象而齊現，在地則運四時而發生，在人則出沒卷舒，六根互用。且道在山僧拄杖頭上又作麼生？良久，卓一下，云：高也著，低也著。
常州廣福曇章法照禪師。問：如何是祖師西來意？
師云：春來花自發。
僧曰：學人未曉。
師云：秋至葉先凋。
問：如何是露地白牛？
師云：頭角分明。
問：如何是和尚為人一句？
師云：一二三四五六七。
僧曰：意旨如何？
師云：萬物皆從遮里出。
滁州瑯瑘山宗初禪師。問：朝宰請師陞寶座，如何方便示西來？
師云：多少分明。
僧曰：恁麼則法雨高沾了了堂。
師云：貧無達士將金濟，病有閑人說藥方。
僧曰：云散始知江月白，座間方見老盧機。
師云：別處人事。
問：如何是瑯瑘境？
師云：紅日照成金色界，秋烟染出碧瑠璃。
僧曰：如何是境中人？
師云：擡頭山萬朵，伴手一枝筇。
師云：若據祖宗門下，舉目則千山萬水，低頭乃十萬八千。更若展露言鋒，尋言究妙，譬若敲冰求火，緣木取魚，徒費精神，遠之遠矣。如斯語話，猶涉化門，且問諸人：不落化門一句作麼生道？良久，云：一句無私，應之萬里。
滁州龍蟠山道成禪師。問：鎮海明珠初出水，今日當場欲借看。
師云：白云收海面，紅日上天心。
僧曰：恁麼則一輪光彩照無窮。
師云：爍破髑髏。
問：聞師已得黃梅旨，一法如何指示人？
師云：花開千朵秀，風動一江寒。
僧曰：瘦竹有高節，云閑無定蹤。
師云：一曲楚歌愁殺人。
問：陽春已發，覺木初榮，寶座既登，請師說法。
師云：岸柳迎風舞。
僧曰：學人未曉。
師云：溪花向日開。
問：如何是龍蟠境？
師云：云散千山翠，烟深隔兩鍾。
僧曰：如何是境中人？
師云：楖栗一條，衲衣三事。
僧曰：向上更有事也無？
師云：瞌睡漢！
師云：信手拈來，無非妙用，靈知自性，歷劫常如。動靜隨緣，猶谷答響，分身百億，曲徇群生。灑甘露，沃蕉芽，布慈云，談實相，咸歸至道，今古湛然。更須打辨精神，分明看取。諸仁者！還見麼？良久，云：秋水一泓長見底，澗松千尺不生枝。
真定府洪濟禪院宗賾禪師，姓孫氏，洛州永年人也。少習儒業，稟性超然，滿禪師勉令奉佛，投圓通禪師出家，未幾，祝發披緇。參廣照禪師，屢扣宗猷，未有開發。足方躡堦，忽然悟道，投機頌曰：
舉足上甎堦，分明遮個法。
黃楊木畔笑呵呵，萬里青天一輪月。
遂陳其所悟，照乃可之。待制楊公畏命師出世，曾魯公宅奏賜椹服。
問：臺星臨寶座，祖意愿宣揚。
師云：萬里不掛片云。
僧曰：恩深轉無語。
師云：唯有好風來席上，更無閑語落人間。
僧曰：千古淳風特地清。
師云：真師子兒，善師子吼。
問：四眾臨筵，請師說法。
師云：須彌山，大海水。
僧曰：我聞一唱三疑息，青蓮啟目視頭陀。
師云：畢鉢巖中如何話會？
僧曰：杲日當空，清風滿座。
師云：只道得一半。
問：如何是古佛家風？
師云：只覺春風吹我寒，不知明月為誰白。
僧曰：學人特伸請益。
師云：相逢秋色里，此意與誰同？
問：達磨面壁，此理如何？師良久，僧禮拜。
師云：今日被遮僧一問，直得口啞。
上堂云：冬去寒食，一百單五，活人路上，死人無數。頭鉆荊棘林，將謂眾生苦。拜掃事如何？骨堆上添土。唯有出家人，不踏無生路。大眾！且道向什麼處去？還會麼？南天臺，北五臺。參。
上堂云：鎮府蘿卜頭，聲名播天下，雖則諸方老宿盡力提撕，然而多口衲僧齩嚼不破。先住禪師放下，又分付山僧，如今劈析將來，奉為普通供養。良久，云：莫嫌冷澹無滋味，聊表禪家一片心。
上堂云：金風澹蕩，物景蕭條，葉落庭皋，云飛嶺上。不逃暑而暑自退，無意涼而涼自來。正當恁麼時，若謂唯心境界，正是頭上安頭；若言一切平常，大似斬頭覓活。
上堂云：新羅別無妙訣，當言不避截舌，但能心口相應，一生受用不徹。且道如何是心口相應底句？良久，云：焦甎打著連底凍。參。
歙州普滿明禪師。問：一佛出世，各坐一花。師今出世，為什麼卻陞此座？
師云：一片紅云起，千山地布金。
僧拈起坐具云：且道遮個是什麼？
師云：不用皂絲麻線。
問：覿面相逢即不問，腦後神光略借看。
師云：不借看。
僧曰：為什麼不借看？
師云：賊是小人。
問：遠涉江山即不問，西來祖意事如何？
師云：西歸辭震旦，至今猶自笑兒孫。
僧曰：恁麼則諸圣入鄽，殊無利濟。
師云：面壁九年空費力，得皮得髓太無端。
上堂，顧視大眾云：牙齒一把骨，耳朵兩片皮，從始至于今，禪人猶未知。諸仁者！只恁麼會得，便是出塵羅漢，英靈丈夫。若也未然，江北江西問王老，一狐疑了一狐疑。參。
上堂云：吾祖家風豈涉途？失宗隨照用心麤。一言為報知音者，近日南能不姓盧。
上堂，顧視云：鐵牛不吃欄邊草，丫角牧童互相報。放在高坡臥白云，任渠七顛與八倒。阿呵呵！債有頭，冤有主，拾得要打寒山老。參。
上堂，顧視大眾云：一佛手，二驢腳，生緣各各自斟酌。日出東方夜落西，甎頭太厚瓦子薄。錯！錯！前三三與後三三，莫道文殊對無著。參。
和州褒禪溥禪師。問：幸遇今朝登祖位，師將何法示迷情？
師云：獨耀無私，對揚有準。
僧曰：曇花才綻，徧界馨香。
師云：儞分上作麼生？
僧曰：巨靈擡手無多子，分破華山千萬重。
師云：且緩緩。
問：如何是祖師西來意？
師云：牡丹須是三春拆。
僧曰：學人未曉。
師云：黃菊還他九日開。
僧曰：恁麼則便是和尚為人處也。
師云：錯。
上堂云：洪機才剖，大施門開，輝慧日於鋒前，啟驪珠於句後。全開寶藏，特決群疑，徑截千途，心隨萬化。現自在力，闡大威光，使一燈分照於十方，現片月流光於萬水。為凡圣之根本，作迷悟之源由，演唱一音，頓除疑網。包含萬有，密付群機，心眼既開，圓明自顯。智窮幽監，應用千差，舒卷現前，無非妙用。
諸仁者向遮里薦得，吼師子之音，奮象王之勢，袪差別之異見，了縛脫之殊途，為苦海之津梁，掌法王之寶印。權衡在手，明鏡當臺，可以摧邪輔正，可以去偽存真，現一道而清虛，僻群邪而體妙。圓光匪外，顯出一靈，豁開萬化之源，直示真空之理。諸仁者！還會麼？良久，云：皎然天地無私照，一道光明處處通。珍重！
滁州寶林禪院輝禪師，丹丘人也。幼歲從師，早登具戒。首依講肆，聽習臺宗，續參長蘆廣照禪師，心眼通明，遂獲印證。
問：如何是祖師西來意？
師云：大海道底。
僧曰：為什麼燈燈相續？
師云：遞相鈍致。
問：水出高源，如何解會？
師云：古今流不竭。
僧曰：學人未曉。
師云：界破青山色。
僧曰：海底紅塵生，山頭白浪起。
師云：淹殺儞。
問：淺聞深悟尋常事，達磨迷逢意如何？
師云：頭戴天，腳踏地。
僧曰：忽遇三家村人，如何只對？
師云：憂則共戚，樂則同歡。
僧曰：若不上來，焉知如是？
師云：不得草草。
問：牛頭未見四祖時如何？
師云：湯缾。
僧曰：見後如何？
師云：水罐。
僧曰：學人未會。
師云：世情看冷暖，人事逐高低。
問：和尚未見長蘆時如何？
師云：云生古嶠。
僧曰：見後如何？
師云：水出高源。
僧曰：見與未見，相去多少？
師云：水流終到海，云起必為霖。
問：刀山劍樹上成等正覺時如何？
師云：劈腹剜心。
僧曰：和尚何得如此？
師云：心不負人。
上堂云：步步登高，衲僧意氣；心心放下，達士忘懷。意氣不居佛祖之位，忘懷常游悲智之門，有念盡成功，無知方大利。良久，云：瑞草生嘉運，林梅放早春。參。
上堂云：智水瑩清，心珠獨輝；萬象煥然，十方朗照。眼見無影樹子，耳聽沒弦琴調。若是本分衲僧，不覺低頭吟笑。且道笑個什麼？無孔鐵鎚。
真州靈巖山志愿禪師。問：山間林下，頗稱道人家風；綠水庭邊，還他了事衲子。此猶是無風起浪，不涉波瀾，請師答話。
師云：云橫遠岫，雨滴懸崖。
僧曰：數聲清磬是非外，一個閑人天地間。
師云：石人拊掌，木女呵呵。
僧曰：高臥虛堂無別事，任他今日與明朝。
師云：四海晏清王道泰，何須更用苦忉忉。
問：六六三十六，春風動修竹，新
斵勿弦琴，請師彈一曲。
師云：不落宮商角徵羽。
僧曰：一聲鳴歷歷，十指起清風。
師云：若不鍾即鑒，還向野舍薪。
僧曰：恁麼則不聞聞底事，大眾皆聞。
師云：知音者少。
上堂云：看看！云山疊疊，同萬卉以青蒼；烟渚依依，共孤舟而闃寂。樓臺聳峻，殿塔交光，法法無私，古今冥貫。正當恁麼時，還相委悉麼？良久，云：不在低頭，思量難得。參。
上堂云：山家活計無多事，直下分明不用猜。敷座豈容知與見，任他烏免海云凝。
師云：也須會始得。
問：如何是祖師印？
師云：地靜天寧。
僧曰：如何是心印？師拍膝一下。
僧曰：佛祖心印相去幾何？
師云：言淺理深。
問：如何是衲僧得力處？
師云：月上青天。
僧曰：未審有何憑驗？
師云：莫瞌睡。
師喝云：徒言五位、三要三玄、九帶唯心、韶陽數句，誠謂無途轍中勒成途轍，無名言中強立名言，如是教壞兒孫，發於宗旨。據遮幾個漢，若教山僧見伊，先與敲了牙齒，然後斬為三段。拈起拄杖云：山僧過患更是彌天。卓一下。
上堂，橫按拂子云：要扣玄關，須是有節操，極慷慨，斬得釘，截得鐵，剝剝地漢始得。若是隈刀避箭，碌碌之徒，看即有分。擊禪床，下座。
上堂，召大眾云：無異思惟，諦聽！諦聽！昨日寒，今日寒，抖擻精神著力看。著力看，看來看去轉顢頇。要得不顢預杭州南山法雨惟鎮禪師。問：如何是法雨境？
師云：竹寺門相并，湖山路接連。
僧曰：如何是境中人？
師云：芳草和花種，修篁帶雨移。
師顧大眾云：還知麼？南山嶺頭，白云丹丹周沙界，庵內人為什麼不見庵外事？
師云：合恁麼。
僧曰：特伸請益。
師云：有甚相孤？
上堂云：大眾但看，從上古圣挑囊負鉢，出一叢林，入一保社，若不得個入處，晝夜不舍，參問知識，筑著磕著，忽然瞽地，始知刀是鐵作，一時放下，便乃天臺普請，南岳游山，左之右之，不居惑地。諸仁者！古人既恁麼會，今人欠少個什麼？良久，云：多虛不如少實。
臺州佛窟昌國可英禪師。問：如何是佛法大意？
師云：一輪才出海，萬匯盡沾恩。
僧曰：學人不會。
師云：只為分明極，翻令所得遲。
問：如何是佛窟境？
師云：春歸一徑巖前秀，雪盡數峰云外寒。
僧曰：如何是境中人？
師云：錫杖夜敲霜嶠月，銅缾晨漱碧潭煙。
師乃云：春風澹蕩，萬物含芳，林間野老謳歌，江上漁人舉棹。巖花列秀，岸柳垂陰，鶯囀喬林，獸鳴幽谷。白云綻處，千峰而疊疊崔嵬；萬派朝宗，浩渺而波瀾涵月。森羅普現，萬象齊觀，南北東西，交橫互映。重重帝網，百億垂形；海印發光，大千普赴。如斯語話，無不盡知。且道迷身一句作麼生道？良久，云：天上忽雷驚宇宙，井底蝦蟆不舉頭。參。
明州岳林寺曇振禪師，上堂，歛衣坐定，云：今日布袋頭開，還有買賣者麼？
僧出曰：有。
師云：不作貴，不作賤，作麼生醻價？僧無語。
師云：山僧今日失利。
問：寶座既登於此日，個中消息請宣揚。
師云：颯颯和風，飄飄細雨。
僧曰：言前超有路，句下越毘盧。
師云：也不消得。
問：知師解接無根樹，妙手能挑海底燈，學人上來，請師一接。
師云：堤柳乍開金眼細，嶺梅初綻玉苞香。
僧曰：圓音才剖，大眾沾恩。
師云：刢利人難得。
上堂云：若論此事，不在僧之與俗，男之與女，賢之與愚，貴之與賤，悉皆具足，曾無欠少。良由根有利鈍，見有差殊，向聲色轉卻。何以知之？豈不見道：名言滯於心首，恒為緣慮之場；實際居於目前，翻成名相之境。且作麼生是目前事？還知麼？良久，云：眼里無筋一世貧。
汀州開元宗佑禪師。問：如何是祖師西來意？
師云：扁舟沖雪浪。
僧曰：未審意旨如何？
師云：一葦渡金陵。
師乃云：祖師庭下，水泄不通；佛事門中，風行草偃。於斯見得，暢快平生；擬議思量，千山萬水。
虔州廣慈道傳禪師。問：如何是梅川境？
師云：金精嶷嶷凌霄漢，梅水滔滔貫巨洋。
僧曰：如何是境中人？
師云：閑庭子賤鳴琴化，百里生民歌復謠。
僧曰：向上宗乘，如何指示？
師云：南斗七，北斗八。
滁州幽谷壽圣寺佑禪師。問：如何是和尚為人處？
師云：未免拖泥帶水。
僧曰：如何得不拖泥帶水去？
師云：好吃棒。
僧曰：學人有什麼過？師便打。
郢州太平興國法云禪師。問：如何是祖師西來意？
師云：踏破草鞋。
僧曰：學人未曉。
師云：直下承當。
衢州九峰殊甫禪師。問：靈蛇在手，一任卷舒，寶監當軒，是何光境？
師云：一輪皎皎，萬里沾恩。
僧曰：萬丈白云藏不得。
師云：於儞分上得個什麼？
僧曰：休將三寸舌，調弄五湖僧。
師云：山僧罪過。
潭州玉池光教寺沖儼禪師。問：以心傳心，無說可說。無說即不問，如何是可說？
師云：石笋逢時長。
僧曰：未審意旨如何？
師云：葵花向日開。
問：如何是祖師的的意？
師云：泥牛不吃欄邊草。
僧曰：和尚向何處安身立命？
師云：直向孤峰頂上眠。
襄州資福廣照素月禪師。問：如何是古佛心？
師云：不著中間，去卻兩頭。
僧曰：如何是和尚的的為人處？
師云：張公吃酒張公醉。
問：如何是佛？
師云：頂後無圓相。
僧曰：未審意旨如何？
師云：和風發嫩蘂。
問：如何是真常道？
師云：著衣吃飯。
僧曰：學人不會。
師云：真常道。
僧曰：莫謾學人。
師云：想若不識朝官體，只識皮鞋不識鞾。
郢州子陵辯禪師。問：四眾云臻，愿聞法要。
師云：夜雨日晴。
僧曰：意旨如何？
師云：曬。
僧曰：一言才了悟，千古為流通。
師云：也不消得。
廬山同安崇勝禪院慶通禪師。問：師唱誰家曲？宗風嗣阿誰？
師云：燕子不離舊窠。
問：世尊未成佛時如何？
師云：佛。
僧曰：成佛後如何？
師云：佛。
僧曰：畢竟如何？
師云：佛。
安州法興期禪師。問：學人無問，請師不答。
師云：鯨有吞舟騰巨浪，人無消息過滄溟。
僧曰：恁麼則落二落三。
師云：饒君解致千般問，空自言多道轉賒。