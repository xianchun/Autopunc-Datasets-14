原夫法不孤起，有自來由，欲盡群疑，須開微惑。昔年行履，今日披陳，學者見聞，從其簡易。余出家時晚，進道心堅，不顧危亡，專心直向。縱使逢魔逢難，此念不忘；假饒遇辱遇榮，一心不變。故名擔板漢，是為執固人；不下鐵心腸，焉領如是事？早年雖處五欲之中，如游園觀相似，塵勞袞袞，世事紛紛，觸境無為，心常憺怕。得來不喜，應用無方；失去何憂？現前無所。余初居學地，歷事多艱，微細推窮，無深趣向。壯年憠強，作事不讓庸人，勇猛功夫，究竟難為。道伴實情相告，剖析來因，道在人弘，無論僧俗。
緣智徹二十六歲受戒持齋，專心念佛。至三十一歲，離火宅為僧，參禪請益，師云峰和尚，令參萬法歸一，一歸何處，遂與光兄結伴，迤至于夔府何堂主庵，所居幽隱，就便作住。自於圣像之前然香設誓，立行三年死限。誓云：我若懶墯，欲求坐臥取安，身粘床凳，陷入無間地獄，永無出期。自此晝夜徐行，周而復始。除二時粥飯方坐，其余茶湯之類，亦不駐足，道友施主相訪，亦不陪侍。言語省減，單只舉個萬法歸一，一歸何處，只向這一字上切切用疑。有時得力，如青天白日，無一點云翳相似，但覺一字疑情，於心中活潑潑地，如珠走盤，縱橫無礙。到此不知有身在地上行，亦不知有世間之事，動靜寒溫，折旋俯仰，大小便利，都無計較分別之心，只隨此疑信步而行。吃粥吃飯，信手拈匙放筯，又不知飯食中辛酸醎淡之味。到此方知是凈念相繼，制之一處的工夫也。
余舉此一事，或有未做工夫之人疑而不信者，謾說二小喻。譬如世有勇士，發一奮怒，入百萬軍中奪其帥者，彼欲得勝收功，不顧危亡，一忿直前，更無退志。其意與學道人亦然也。又如吾輩欲求無上妙道，用報四重深恩，借父母之遺體，或然一香、一指、一臂，發一念精進之心，痛苦皆亡。何故？蓋無第二念。才知痛苦，即落第二念也。說此二喻，只要學人深信此事，不得狐疑，工夫做到，方有相應。以此主張做工夫得力底樣子也。
此舉有時不得力，這一字上疑情，旋疑旋失，不落昏沈，便歸散亂。若用力，疑轉不得力，退之又退。此退之一字，多者不知，故舉小喻以明斯事。且如世有貧窮之人，聞萬里之外有珍寶所，往而求之，或行一千二千，乃至五千，而生退還，不復前進。退之不已，驀然自嘆曰：我若退還，枉費前工，永受饑寒貧窮困苦。翻思此寶，去者人人有分，何故我自棄之？於此奮起堅志，又復前進，不憚疲勞，不避寒暑，直至寶所，得大富饒，安樂眷屬，世事皆然。設此進退之喻，皆是主張做工夫不得力處，使其復還得力。誠恐後來學者中道而廢，故以此事重加勉勵。
此舉退與不得力，事分兩說，學人不得一例而舉。此下重明這個退字，使學者知之。退者，退菩提心，退長遠心，退精進心，佛不欲禮，道不欲修，善知識不欲見，道友不欲親，話頭不欲舉，只好散誕自在。若有這般退念起時，或是用心過度，或是宿業障深，善根微弱，數數向諸佛菩薩像前五體投地，然指然香，發露前愆，求哀懺悔，勇猛舉起話頭，此念如湯消冰，倏爾無余，純一凈念，學者須知。余遇此退念起時，即便然香，發露懺悔，求佛哀佑，即舉話頭，此念應時隨滅，此是已驗之事，故錄此以警後學者也。
此舉不得力者，或是話頭上無疑，或是話頭舉不起，或沈或浮，或隨聲色，或逐攀緣，或喜眠睡，皆是懶惰懈怠，恣縱身心，於生死事上用心不切，隨處樂著，故不得力。此二種病，余工夫未純熟時，數數而起，只向話頭上決起疑情，亦不用分別排遣是非，疑情一起，此念頓消。
已上所說皆無他事，只要決擇學人做工夫處，乾乾凈凈，灑灑落落，無一點異念上心。將從前生而知之者，學而知之者，記得佛說者，祖說者，諸子百家所說者，於此一筆勾下，直得水泄不通，圣凡情盡。到此參個話頭，或參無字話，或舉萬法歸一，一歸何處，一肩領荷，奮力趨前，更莫回顧，直至歸家穩坐，方是安樂底時節也。
此上兩則語，皆出趙州和尚，叢林多舉。每見同道者於無字上各出異見，或者執空執有，執斷執常。執空者謂：趙州道無，萬法本無，本性無故，何疑之有？執有者謂：趙州道無，指有言無，無中即有，又何疑哉？執斷者謂：趙州道無，萬有皆空，無一可取，何必疑耶？執常者謂：趙州道無，真性常存，寂然不動，何用著疑？
噫！所見偏枯，故有此失。若如此主張，不須用疑，得無上菩提者，除是天生彌勒、自然釋迦始得。譬如世間工巧藝術之人，各有所務，未有不疑而成事者也。此疑之一字，便是思想用謀之心，體同而名異耳。如楞嚴會上二十五圓通，各有所疑，方有所證，此事不必細注，眾所共知。
此舉參無字者，學人見前尊宿說：把這無字貼在眼睛上，眼睛便是無字，無字便是眼睛。只恁麼看去，學人領下無字，向長連床上端身正坐，捏定拳頭，咬定牙關，瞠起兩眼看這無字，細則細如微塵，大則大如天地，或顯或隱，認此為諦當得力底工夫也。
又聞學人謂師開發，僧問趙州：狗子還有佛性也無？州云：無。師即令他提這無字，學人信得及，便即從此行也無，坐也無，著衣吃飯也無，一切時中皆無，或緩或急。又自云：緩則一切時中不念自念，念得這無字活轆轆地。又云：若急念時，念教一口氣盡方住。周而復始，亦如是念，以此為純熟工夫也。余嘗聞學人作如是說，誠恐有悞後人，故設二小喻，識者詳之。詳這緩念者，恰如冰凌上擲豆子相似，任其所往，無可羈絆。詳這急念者，渾似更鼓樓上發攂一般，一通聲絕又一通，何所益耶？如前看無字者，與念無字者，這兩種工夫，四眾用心者甚多。如此說來，好似一場戲話，深可惜哉！
或有參萬法歸一，一歸何處者，詢其來源諦當起疑處，便即支離亂說。或謂何處上起疑者，或謂一歸上起疑者，或兩句都念者，或單念下句者，學人各自主張，一路而不改者，弗可曉也。
自愧在於學地，未得升堂入室，理趣門頭戶底，竊而窺之。譬如王家掌事，珠珍異寶本非他有，一能辯別真偽貴賤，輕重等分，王眷需索，隨意給之，用無差互。佛祖無上妙寶，非余所得，工夫次第，邪正淺深，略而知之，愿與同道之流決此疑情，必不相賺。
僧問趙州：狗子還有佛性也無？州云：無。其僧復問：蠢動含靈皆有佛性，因甚狗子無佛性？州又云：無。此僧當下若會得這老漢開口處，唾面痛罵一場，趙州只得杜口無言，免使此語流布於世。這僧當時不能領受此語，通身墮在疑情，便將三百六十骨節，八萬四千毛竅一禁禁定，氣息不通，一手挽住趙州云：佛言蠢動含靈皆有佛性，和尚因甚道狗子無佛性？實意云何道無？其僧到此，疑情重也，行也疑因甚道無，坐也疑因甚道無，著衣吃飯也疑因甚道無，動靜寒溫也疑因甚道無，苦樂逆順也疑因甚道無，晝夜十二時無頃刻暫息。單只不忿趙州道狗子無佛性，直要向這無字上捉敗趙州，得人憎處方始休歇。
此下正說學人用疑處須要仔細著意，若用疑時，先須發憤怒心，疑趙州因甚道無。此憤怒心，
注明：若不出聲，心中忿忿地，若出聲閉口，鼻音如伏虎聲相似，如人受辱。有疑不決，皆有此不忿意聲。
或出聲不出聲，學人自取方便。此一個疑字，單只疑趙州因甚道無，不是看趙州無，不是念趙州無。今時學人多是看這無字，念這無字，真可憐也。
學人到此惺惺著，須看其僧當時有疑，再問處云蠢動含靈皆有佛性，狗子因甚無佛性，此一問，疑徹骨髓。這僧求死不欲活，逼得老趙州和心膽吐出個無字，欲收收不得，其僧求死死不得，從始至今，疑而不決。所以前人疑的即是今人疑的，今人疑的即是疑著趙州說的，驀然疑團子上爆地一聲，徹見那邊消息去也。此說且止，言多去道遠矣。
此舉僧問趙州：萬法歸一，一歸何處？州云：我在青州做領布衫重七斤。此僧卻不似那僧疑也，空使趙州舌頭拖地，道個七斤衫，乾沒一星事。其意云何？蓋謂秤尾不鮮，故無買者。今昔叢林中多舉萬法歸一，一歸何處，此一法，余杜田說破，然後曾歸一處，使學人易解易曉，故法華經云：惟此一事實，余二則非真。此一法乃眾生之本源，諸佛之妙道，亦是萬法之母，眾圣之尊。迷之者，則輪回不息；悟之者，則了死超生。
再舉萬法歸一，一歸何處用疑時，只疑這一法。
於此注明，學人易入。
非肉團心、分別心。
心即是一。
一者眾圣之王，故號為心王也。
余何故如此分析？切恐學人初入道時請益，師不曾開說得疑情上明白，學人又不會次第請問，又不遇良朋善友究竟。雖聞有善知識，又不能親近決擇身心，執己之見埋沒平生，是可憐也，故余只要學人向這一字上起疑。初學萬法歸一，一歸何處，或舉三五次，隨意放收，然後萬法歸一，少舉只在一字上起疑。疑者，疑此一歸何處。歸何處三字是考究這一向何處安身立命。此三字無疑，疑在一上，恐一上疑情不起，再舉畢竟一歸何處。舉話頭時，或出聲不出聲皆可，但不得太急，又不得太緩，如擊鐘磬一般，勻調擊之，聲則和順。只貴話頭上疑情，得力不得力處取用，切不可信人說，不要開口舉話頭。若信此語，閉口禁聲，後必有患也。
此舉學人請益處不明白，後得傷心損體之患。余親見兄弟家默默無言者，後來多得吐紅之疾。詢問其由，他謂善知識不說開口舉話頭。余痛與他說，此患正是氣傷於心。心為血之主，心不能主，氣血妄行，須要調理氣息。血脉舒暢，四大安和，道則隆矣。謾說小喻，如世有人失去貴重之寶，朝討暮尋，或默默思惟，或開口詢問，或自傷自嘆，或逢人指視，或顧盻而得。如是推窮事理，開口閉口，語默動靜，何疑疑哉？
再與學人究此病之根源，或飽食重檐，或登山趣步，大略舉此四處。起病之初，此四處喘息上壅，若不開口出聲舉話頭時，此氣郁結胸中，傷心損體，自作障礙，妄言坐禪之病，豈不屈哉！
此舉三種善知識，入門各異，見道不同。或從經教中有悟者；或宿有般若力故，不參禪而悟者；或有參禪勇猛，工夫未久而悟者；此三種善知識必不能開發初機之人微細做工夫處。若提向上宗乘，接上上根器則可，中下之機難以棲泊。故古德云：學道之人不具法眼，須具參方眼。又仲尼云：視其所以，觀其所由，察其所安。是以吾輩行腳，須具參方正眼耳。
此舉叢林綱紀坐禪寂靜一節。古來佛法興隆，叢林茂盛，天龍恊佑，施主歸崇，受用現成，常住豐厚，處處安禪著眾，人人慕道精修。或三五百之多僧，或一二千之眾士，東西兩序，執事營為，內外一如，鋪心若地，個個知因識果，人人見道明心，三德六味總無虧，四事七珍皆具足。所以僧堂中學般若菩薩，十指不點水，百事不干懷，粥飯之余，專心在道。
上根利器者，不離單位，坐究一乘，晝夜惺惺，端持正觀。後來各人有大發明，成大法器，收因結果，向叢林中為大宗匠，開大爐鞴，煅煉學人。做工夫處，先舉上床一種威儀，事在精誠，須要跏趺端坐，眼端鼻，鼻端臍，牙關緊咬，拳頭緊捏，待喘息已定，舉個話頭：僧問趙州：狗子還有佛性也無？州云：無。不用動口動舌，默默參究，以悟為期。此是叢林中坐禪儀式樣子，眾所共知。
此明來脉正宗。黃梅散席之後，百丈未建叢林已前，或三人五人，山間林下，刀耕火種，無剪爪之工，孜孜在道，念念不忘。於中人人成大法器，後來各天一方，說法利生，參學者眾，百丈大智禪師始建叢林。此舉前輩祖師居山修行，勤勞中做工夫的樣子，眾所共知。
此謂是法平等發源之初。吾佛世尊在只園，與千二百比丘故行乞食，欲化施主，破慳貪故，免墮三途。鉢中得食，分作三分：一分施餓鬼、鳥獸及魚鱉等；一分施貧窮乞丐；一分支身行道，求無上佛果菩提。持鉢出園，各披三衣而存正觀，前觀六肘，目不顧視，舉足下足安祥系念，直視而行，故世尊隨處經冬過夏，大眾皆入此慈心三昧，眾所共知。此三種法門，無出一心。佛祖隨時隨機方便行道，學人不可執在一隅，釘樁搖櫓。余於此三種法門上一一批判，使四眾後學不泥斯惑矣。
若論此事，不在端坐無言處，不在刀耕火種處，不在持衣托鉢處。且道畢竟在甚麼處？
良久，云：
是甚麼？山又是個甚麼？學人於此理會不下，各將本參話頭依前所舉所疑，不必重述，只要話頭上會活弄，不可滯在一處。至於行住坐臥，著衣吃飯，搬柴運水，大小便利，語默動靜，折旋俯仰，迎賓待客，苦樂逆順，道在其中，須要自有方便始得。
會做工夫底人，譬如慣蹴球子者一般，著頭頭起，著肩肩起，著肘肘起，著手手起，著膝膝起，著足足起，蹩轉一腳踢過球門，輥上三十三天、十八梵天、四空天，周而復始，無一處可收，無一處可著。何故？蓋皆因他活轆轆地，所以三界收他不得，無心拘他不得。有如是妙用，如是自在，如是安樂。又何況三界拘收他不得，盡十方虛空微塵國土亦拘收他不得，任性往來，得無罣礙。學人且道那個是球子？那個是蹴球底人？會麼？會麼？且住！且住！若逢阿逸多，親蒙得授記。
設此一喻，學人悟得及否？夫信與不信，皆出汝心。不信而信，如鏡照鏡，心鏡俱亡，何勞念靜？棄有著空，執法成病，百法十玄，千經萬論，誘引學人，皆歸十信。誠信實信，成佛有分。行解相應，潭澄月映。信性自心，信心自性，性本自心，本心自性，心性如如，自信自敬。
已上所說，非余本意，推窮圣典，類聚群文，舉古驗今，見聞深實。所以多見四眾學者用心差互，識見偏枯，邪正不分，是非罔辯。噫！生逢季運，去圣時遙，不了目前，萬緣差別。所以但凡做工夫底人，雖參話頭，多眾不同，而於起疑處無二用心，一切話頭必要起疑。古德云：無疑不悟。前不云乎，未有不疑而成事者也。須具正知正見，莫墮野狐窟埋沒一生。何止一生，百千萬生菩提種子不復生芽。
余咸居學地，不忍見聞，兩岐之間決疑辯惑。前所將佛祖經教，語錄中機緣，譬喻警眾之言，并余做工夫得力處，一一錄呈後學四眾，至於一言之下，心地開通；一句之中，性天朗耀。到此方不負平生參學之志愿也。其或心地不開，性天不朗，各各緊把繩頭，依樣畫貓兒驀直去也。忽若再逢親友指示前因，一念相當，萬金消得。正恁麼時，三涂苦趣，同證菩提；四重深恩，一時酬畢。智徹忝居同學，幸垂回顧提攜，誓在他生，處處同為法侶。
來源孝敬，理事圓融。體用雙修，陰翊王化。
雙林遺誡，眾等遵依。懺悔法門，菩提行愿。
憶昔出塵，承兄警誡。復懲懈惰，止境息迷。
已上所舉話頭工夫，動靜節次，與初機入道四眾安頓手腳處，一一具陳。向下正與學人論根本、始末、來源、去就。何為根本？以五戒是為根本。何為始末？以久長不變心是為始末。何為來源？要知空劫以前事是為來源。何為去就？要知此一件大事落處是為去就。學人既要明此一件大事來源去就，必須堅持五戒，精修十善，意不外馳，心無散亂，動靜閑忙，純一正念，方與工夫上稍有相應分。前云四眾者，比丘、比丘尼、優婆塞、優婆夷，又云清信男、清信女也。
先舉在家二種，首以孝順父母，敬重內外六親眷屬，坊巷鄰里，當知尊卑貴賤，謙讓仁慈，上下和睦。此孝子順父母之情也。這孝順二事，世人以為常語，不知其理甚優甚廣。略言孝者，四事供給。何為四事？飲食、衣服、臥具、醫藥，敬愛侍養，是為孝也。順者，順父母之顏色，順父母在理之所欲，凡有所為，不違父母之意。若有如是孝順之心，上下和睦，父母得以不動心？此是世間孝敬善道天倫之理，何異常乎？更能持齋奉戒，念佛參禪，欲求大乘，了脫生死，此又是出世間之大孝大善也。四恩普報，三有均資，何應一生父母而不報乎？
此下注明五戒之相與五常相配而互用也。五戒者：一、不殺生故曰仁；二、不偷盜故曰義；三、不邪淫故曰禮；四、不飲酒故曰智；五、不妄語故曰信。此五戒，四眾既欲念佛參禪，必須堅持守護。
此再重明邪淫之戒，教中所謂在家二眾不能全持，單止邪淫一戒，隨順修行。故楞嚴經云：諸世間人不求常住，未能舍諸妻妾恩愛，於邪婬中，心不流逸，澄瑩生明，命終之後，生四天王天。若能全持不犯，精進念佛，臨終之時，必往極樂，蓮華化生，決無疑矣！此婬欲之戒，非出家二眾，敢有違犯。出家者，脫塵離俗，圓頂方袍，入圣超凡，名為僧寶。寶者，如清凈摩尼之寶，令人眼見，眼根清凈；耳聞，耳根清凈；舌談，舌根清凈；身觸，身根清凈。又云福田僧，若復有人贊嘆布施，得無量福。譬如良田，一粒種子投之於地，獲利萬倍，故曰眾生良福田也。所以出家人舉心動念即名破戒，焉有邪婬之事也？
五戒者，止殺為首；五常者，以仁為首，故不殺可謂仁。仁者，慈也，忍也，博愛也，好生惡殺，故曰：見其生不忍見其死，聞其聲不忍食其肉，是故君子遠庖廚。此是仁之戒也。
義者，宜也，平也，大用也。合宜之事，當行則行之；合用之物，當取則取之。非義而不行，不義而不取，故君子見得思義。夫子之時，路不拾遺。子曰：不義而富且貴，於我如浮云。此是義之戒也。
禮者，中也，履也，大體也。家語云：昔魯人有獨處室者，鄰人嫠婦亦獨處一室，夜暴風雨，嫠婦室壞，趨而托焉，魯人閉戶而不納。嫠婦自誦居，今子幼，吾亦幼，是以不納也。婦曰：子何不如柳下惠？然魯人曰：柳下惠則可，吾固不可，吾將以吾之不可，學柳下惠之可？孔子聞之，曰：善哉！欲學柳下惠者，未有似於此者。所謂焉有邪淫之事歟？此是禮之戒也。
智者，慧也，明也，高超也。知與日者，若人有知，如天之有日。知下安日，故曰為智。智日昇空，無幽不燭。是以飲酒昏亂真性，則智慧之心不明矣；浮云翳空，則智慧之日不照矣。故經云：飲酒者，犯三十六種失功德事。故書中酒誥制戒亦嚴。羲和酖湎於酒，辱身敗德，故禹惡旨酒，好聞善言。梁武帝四十六年不茹五辛葷酒，自云：不飲酒，無昏迷障。孔子曰：不為酒困。皆謂酒能昏智亂性，眾圣皆止此，是智之戒也。
信者，誠也，實也，真重也。昔有二賢士，即范、張也。千里之途，半年之約。范云：九月十五日至謁。張具雞黍而待之，時至人來。誠信君子故無妄也。此是信之戒也。
五常之戒，治世之善，順天理而行，守死善終之道，稍有其過，則喪身敗德，無善道稱之揚名於後世矣。何況吾教中四眾念佛參禪，欲求無上妙道，又是出世間大善大因緣，永脫輪回，到涅盤岸，得大安樂，而不遵守此五戒，欲脫輪回到涅盤岸者，是不可得也。
此明十善功德。十善者，與十惡本同，各隨染凈緣，得此異名。如拳展掌，一體互用，在人放收。放者，是十惡；收者，即十善。此十惡名者，身三、口四、意三也。身三惡者，殺、盜、婬是；口四惡者，妄言、綺語、兩舌、惡口是；意三惡者，貪、瞋、癡是。止此十惡不行，即名十善道也。五戒是體，十善是用。譬如人皆有體，必用肢節。體無肢節，身自何為？肢節無體，手足何寄？手足依體而發用萬端，安立世界，是事歷然，無足疑也。
學人必以五戒為體，十善為用，體用雙行，方成佛事。若盡世間人，專持五戒，精修十善，各務本業，經營生理，謹身節用，孝養父母，是事尤感諸天八部下降閻浮，衛護凡世，風調雨順，五谷豐殷，天下和平，庶民樂業。以茲善利，祝愿今上圣明帝主以四海為家，萬民為子，皇綱大振，眾國來朝，德譽名揚，十方歸順，不施刑政，坐致太平，福壽無疆，山河一統，金枝挺秀，玉葉聯芳，永播堯風，長輝舜日。
經云：五戒不持，人天路絕。五戒者，乃諸戒之首，萬善之初。又教中云：如造宮室，先固其基。徒架虛空，終不成就。昔日世尊於雙林間欲般涅盤，告諸天人大眾：吾滅度後，汝等當依波羅提木叉，是汝等大師。波羅提木叉者，即是此戒。世尊當時且不只為涅盤會上天人大眾宣說受持此戒，我輩今時無其分耶？此戒佛佛授受，祖祖相傳，至於今日。學人既欲念佛參禪，究明大事，必當遵守此戒，切不可聽有一等邪師之輩、邪見之人，妄言飲酒食肉不礙菩提，行盜行婬無妨般若。此地獄徒、羅剎種類、惡魔眷屬，非佛弟子，竊食法門，妄談般若，壞人善信，絕佛慧命，是人當墮無間，永無出期。
四眾學者既入真正法門，須具真正見解，故經云：人身難得，正法難逢。今茲幸得人身，值遇正法，若睹如是邪見之人，各須具眼。余何故力舉斯事？切恐初入道者未全正信，遇此等人，或以邪法說正，正法說邪，抄前著後，抄後著前，言無準定，使學者聞此誑言不覺不知，搖蕩身心如油入面，分別不出，誤賺一生。非止一生，百劫千生永為魔子，誠可憐哉！
此等之輩，予嘗見之，彼即緘口結舌，無言可措，只得拱手，倒走三千。何故？蓋謂到此無他入門處，無他棲泊處，無他立身處，無他開口處。云何如此？邪不干正。豈不聞古德云：汝之伎倆有盡，我之不采無窮。誠哉是言也！前云五戒者，防邪止惡，故名為戒。
學人於二六時中須向諸佛菩薩像前五體投地，然指然香，發露懺悔。此下請三寶證明懺悔，至某甲處，稱雙字名，有眾，添個等字，聊表儀式。胡跪合掌請云：
歸依十方盡虛空界微塵剎土中一切諸佛，歸依十方盡虛空界微塵剎土中一切尊法，歸依十方盡虛空界微塵剎土中一切賢圣僧。惟愿三寶不舍慈悲，乞賜降臨，證明懺悔。某甲自從無始以來，至于今日，多生業障，累世愆尤，三毒無明，十惡重障，所作惡罪，無量無邊，不可說不可說不可說轉。某甲今日洗心滌慮，恭對十方諸佛諸大菩薩大慈悲父靈感觀世音菩薩眾圣像前，五體投地，發露懺悔。一念歸依，河沙罪滅。
此上二句重念三遍。
惟愿諸佛諸大菩薩天眼遙觀，天耳遙聞，他心速監，加被某等，修行有序，進道無魔，般若智以早明，菩提心而不退，六根清凈，萬慮咸消，一念無為，十方坐斷，高超三界，早登解脫之場；迥出四生，速到菩提之岸。
某等倘若此生緣淺，道業未成，壽命不長，無常時至，愿乘般若之力，正念現前，心不顛倒，隨愿往生諸佛國土，得禮諸佛菩薩，親蒙教授，依愿修行，仍復娑婆世界，生逢中國大富十善長者之家，得為男子，不失夙命。惟愿父母無顧戀心，舍某出家，童真入道，幼歲超群，早遇明師，參禪學道，冥通教典，解義釋經，單究上乘，精研至理。或於一言之下，洞明累世之因；一句之中，徹見多生之果。明明了了，去住自由，佛國天堂隨意寄托，四恩普報，三有俱資，法界有情同圓種智，請佛證明。十方三世一切諸佛諸尊菩薩摩訶薩，摩訶般若波羅蜜。
輒申鄙俚，以示初機，仰冀高明，重徵後學。愧此詞繁理蹇，愿祈剔冗疏通；義背言乖，誠望刪除訂正。見聞隨喜，皆登般若慈舟；稱贊叱擇，共證菩提彼岸。
智徹自元統乙亥在俗受戒，至庚辰五月出俗，十二月初八日剃度為僧，請益師禮云峰和尚。出俗之日，承次兄黎十居士殷勤叮囑：出家功德，非小因緣，入圣超凡，續佛慧命，此大丈夫事，當自勉為。今舍父母，離兄弟，棄妻子，拋家業，是可忍也。汝不聞古德云：一子出家，九族生天。此語必實。此語既實，見目前多少出家人者，他行止所為之事，欲望九族生天，必不可得也。汝既出家，須當立志，莫似常僧蹉跎趁意，東奔西走，貪名逐利，莫爭人我，辯論是非，毋恃己能，道他長短。遭打則當忍受，唾面則莫拭揩，休恣縱睡眠，莫貪求飲食，世事多種，不能枚舉。離家出門，最初一步，舉足下足，牢記話頭。行住坐臥若離話頭，則辜負國王土地所載。飲食、衣服、臥具、醫藥，若離卻話頭，則辜負施主四事供給。守此話頭，生與同生，死與同死，發大志愿，直要了此一件大事因緣，方不負汝出家參學之志。所以經云：四恩普報，三有齊資。何慮今生父母及九族而不報乎？既在途中，苦多樂少，或有所得，或無所得，當以話頭自重自保。倘有個入門安樂處，是必轉身回教眷屬。
智徹唯唯受教，出門數步，居士復招手云：一歸何處？余回首合十，遙禮拜謝，默識而行，銘刻心骨，迨今不敢忘也。叮囑世事，警策工夫，節節次第，井井有條。語言瑣細，具載則繁，略記大槩，書于卷末。
向上說這一落索，乃是如來解制之日，山房夜話之間，由堂中遯機首座有傷學者之嘆，云近來時序遷移，人心更變，佛法凋零，叢林荒廢，善知識隱而不出，現前四眾學般若者，欲求個正知正見人，開示念佛參禪捷徑路頭，是不可得也。就與余曰：何不將和尚往日所做工夫得力底境界節次，及離俗之日令兄叮囑警策之語，一一錄出，以示初機？見聞者必是重加精進，是為幸也。
余曰：古來尊宿、善知識警眾法語甚多，猶尚信不能及，余出家時晚，行解荒蕪，徒入空門，於教無補。雖在法門中留心日久，至理窮囦處未有趣向，自愧言輕德薄，此事焉敢承為？
首座復云：此時學人有好多聞者，有根性遲鈍者，看前輩尊宿警策法語，皆言往古善知識般若之力深根固蔕，才入法門，不用施工，一聞千悟，此事非吾輩淺機所為。我等今生且下般若種子，待於來世，文敏見如是說者多矣，可憐自生退屈。若將和尚日前工夫微密處從頭舉似一遍，使見聞者決定啟發信心，必依如是用工，如是精進，如是究竟。倘若後來四眾之中，各人有大發明，了生脫死，恩莫大焉！
然雖首座為學者心切之謂，余信未敢領荷。至第二日粥罷，上方丈古道和尚處問訊。和尚與余十有七年道舊，因話問，提遯機首座所說之事。和尚亦云：佛法正在顛危之際，此事當為，使初入道者學者準繩。
余應之曰：自救不了，焉能為人？教有明文，自不精進，欲勸人精進，無有是處。
和尚又云：教中亦說：自未得度，先度人者，菩薩發心。又先儒云：危而不持，顛而不扶，坐觀勝敗，安可忍也？
余辭不獲已，轉身回至山房，蔬通六戶，掀露頂門，散誕逍遙，無拘無絆，掣斷心猿羈鎖，敲開意馬闌關，任從來去無妨，自是一般快活。於此不耐安閑，遂將昔日行履陳爛葛藤一提提起，且與學人熱亂一場。正眼傍觀，卻是平地起風波，把學人手腳打教七橫八豎，無安措處。至此不免與他整新安頓，諦當處更教諦當去也。且道即今諦當事作麼生分付學人？惺惺著，諦當事直下來也，各各努力承當記取，記取萬法歸一，一歸何處。自此從朝至暮，從暮至朝，上床下地，出門入戶，動靜閑忙，須要話頭綿密，疑而無間，出聲不出聲，隨意方便。若至禮佛處，放下話頭，志誠發愿懺悔，愿終至波羅蜜處，隨舉話頭相接；或於諷經處，卷終至波羅蜜處，如前一般。事務細繁，自宜檢點。
又與學人謂參禪中境界，事非一種，筆舌難盡。略而言之，若論境緣起處，皆出心之所生，心若不生，境從何有？故經云：一切業障海，皆從妄想生。又云：凡所有相，皆是虛妄。又云：一切境界，終不可取。多見學人聞說境界是有，心中歡悅；若說境界虛妄不實，便生煩惱。
此下重明境界二字皆從昏沈散亂而起。昏沈者，因懶惰心有；散亂者，因恣縱心生。懶惰心，是昏沈之本；恣縱心，是散亂之根。所以昏沈則境異，散亂則體殊，皆隨妄想之心頃刻百變。心若不起，爭如之何？學人若有此二種心生，即從座起，抖擻精神，使身心舒暢，隨舉話頭，大起疑情，此念應時消散。或有不信此說，反引楞嚴經中五十種魔以為實有，豈不聞世尊為阿難言：此五十種魔，皆是色、受、想、行、識五妄想成，客塵所覆。主人若迷，客得其便。向下文長且止。
到這，坐斷凡圣路頭，與學人掃蹤滅跡去也。且道那個是主？萬法歸一，一歸何處是。那個是客？汝暫舉心，塵勞先起是。至此心無二用，究竟非一，或有參無字者，或有參本來面目者，或有參究念佛者，公案雖異，疑究是同。故經云：歸元性無二，方便有多門。於此學人各將本參話頭自重自保，勇猛挨拶將去，至拶不入處，驀地和身透過，直向那邊孤峰頂上盤結草庵，呵佛罵祖。若到這般田地，把佛境界作魔境界說亦得，把魔境界作佛境界說亦得。所以道：逆行順化，鬼神莫能測其機；其或未然，切忌！切忌！欲得不招無間業，莫謗如來正法輪。
學人千萬仔細，若工夫上稍有入處，會得個昭昭靈靈常現在前，觸之不散，蕩之不失，又且不可認著。儞若認著這個識神弄影者以為諦當事，反被他引入情識見中，我慢心高，不復前進，便即開大口，說大話，妄談般若，便道佛也只恁麼，祖也只恁麼；又引經中是法平等一印印定；又云大悟不拘小節，此處無戒可持，無戒可破。以此為大乘境界，不覺不知墮入魔家眷屬，自誤誤人，豈不傷心者哉？經云：如是之人，縱有多智禪定，必落魔道，上品魔王，中品魔民，下品魔女。學人切忌，不可以少為足。慎之！慎之！
後學四眾若有發明者，請看高峰老和尚禪要中，有雪巖和尚三處問老和尚作得主麼，至第三問處，更宜仔細推窮。此處若過不得，按下云頭，將老和尚疑處，眾亦如是疑。
此處不須重注，凈土玄文中亦載。
工夫到此，須要保守，所以云：隨緣消舊業，更莫造新殃。倘若陽和再復，萬類俱生，恩有咸資，功不浪施矣。
已上所說工夫地位中事，竊取經教語錄中緊要處證據學人，此事本非我有。余單只參得個水母禪，便敢與同道者把手共行，究取出身活路，稍有不相應處，必不放過。故子貢問友，子曰：忠告而善道之。余與真正道友分上，不惜口業，逼令向前，更無容緩。若信心輕者，實是難為共處。又要評論前輩老和尚有不到處，伐樹尋根。何故？父無諍子，家道見衰。故余為俗為僧，多抱不平之氣，每見人說處做處不合道理處，直要與他分析到底，討個明白，方愜下懷。至於自己分上，工夫落魄，未全道力，不覺光陰倏忽，老患相催，方自著忙，去日又近矣。噫！但愿同學者，人人慕道，個個窮玄，發明本地風光，誓作他生之友。