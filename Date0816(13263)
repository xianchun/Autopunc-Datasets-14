余初知學佛時，便喜宗門下語，而喜玄沙尤甚，曲彔床上，如缾建屋，如鳥飛空，絕無停跡，令讀者一過，如應聲蟲，呼其所忘，輒復禁聲。當時與七百眾激揚個事，中興石頭之宗，下卑法眼之傳，是以雪峰之門，得玄沙而道益尊，凡諸方衲子與日本、高麗，咸奔輳以決心疑，門風機括，極一時之盛矣。
舊有大小錄行世，今無有存者。余山居之暇，蒐覽諸集，匯為三卷，以問云門和尚，和尚序而行之，夫涂毒鼓一撾，聞者皆喪，無問遠近也。師去七百除年矣，只今莫有聞而喪者乎？一字一句，涂毒鼓聲也。李忠定公有言曰：莫道釣魚人已寂，只今說法語如雷。把臂古人，扶豎今時，則是錄之刻，真不可少也。
