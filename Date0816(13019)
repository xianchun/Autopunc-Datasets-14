萬石君石奮，其父趙人也。趙亡，徙溫。高祖東擊項籍，過河內，時奮年十五，爲小吏，侍高祖。高祖與語，愛其恭敬，問曰：若何有？對曰：有母，不幸失明。家貧。有姊，能鼓瑟。高祖曰：若能從我乎？曰：願盡力。於是高祖召其姊爲美人，以奮爲中涓，受書謁。徙其家長安中戚里，以姊爲美人故也。
奮積功勞，孝文時官至太中大夫。無文學，恭謹，舉無與比。東陽侯張相如爲太子太傅，免。選可爲傅者，皆推奮太子太傅。及孝景即位，以奮爲九卿。迫近，憚之，徙奮爲諸侯相。奮長子建，次甲，次乙，次慶，皆以馴行孝謹，官至二千石。於是景帝曰：石君及四子皆二千石，人臣尊寵迺舉集其門。凡號奮爲萬石君。
孝景季年，萬石君以上大夫祿歸老于家，以歲時爲朝臣。過宮門闕必下車趨，見路馬必軾焉。子孫爲小吏，來歸謁，萬石君必朝服見之，不名。子孫有過失，不誚讓，爲便坐，對案不食。然後諸子相責，因長老肉袒固謝罪，改之，迺許。子孫勝冠者在側，雖燕必冠，申申如也。僮僕訢訢如也，唯謹。上時賜食於家，必稽首俯伏而食，如在上前。其執喪，哀戚甚。子孫遵敎，亦如之。萬石君家以孝謹聞乎郡國，雖齊魯諸儒質行，皆自以爲不及也。
建元二年，郎中令王臧以文學獲罪皇太后。太后以爲儒者文多質少，今萬石君家不言而躬行，迺以長子建爲郎中令，少子慶爲內史。
建老白首，萬石君尚無恙。每五日洗沐歸謁親，入子舍，竊問侍者，取親中帬厠牏，身自澣洒，復與侍者，不敢令萬石君知之，以爲常。建奏事於上前，即有可言，屏人乃言極切；至廷見，如不能言者。上以是親而禮之。
萬石君徙居陵里。內史慶醉歸，入外門不下車。萬石君聞之，不食。慶恐，肉袒謝請罪，不許。舉宗及兄建肉袒，萬石君讓曰：內史貴人，入閭里，里中長老皆走匿，而內史坐車中自如，固當！迺謝罷慶。慶及諸子入里門，趨至家。
萬石君元朔五年卒，建哭泣哀思，杖迺能行。歲餘，建亦死。諸子孫咸孝，然建最甚，甚於萬石君。
建爲郎中令，奏事下，建讀之，驚恐曰：書馬者與尾而五，今迺四，不足一，獲譴死矣！其爲謹慎，雖他皆如是。
慶爲太僕，御出，上問車中幾馬，慶以策數馬畢，舉手曰：六馬。慶於兄弟最爲簡易矣，然猶如此。出爲齊相，齊國慕其家行，不治而齊國大治，爲立石相祠。
元狩元年，上立太子，選羣臣可傅者，慶自沛守爲太子太傅，七歲遷御史大夫。元鼎五年，丞相趙周坐酎金免，制詔御史：萬石君先帝尊之，子孫至孝，其以御史大夫慶爲丞相，封牧丘侯。是時漢方南誅兩越，東擊朝鮮，北逐匈奴，西伐大宛，中國多事。天子巡狩海內，脩古神祠，封禪，興禮樂。公家用少，桑弘羊等致利，王溫舒之屬峻法，兒寬等推文學，九卿更進用事，事不關決於慶，慶醇謹而已。在位九歲，無能有所匡言。甞欲請治上近臣所忠、九卿咸宣，不能服，反受其過，贖罪。
元封四年，關東流民二百萬口，無名數者四十萬，公卿議欲請徙流民於邊以適之。上以爲慶老謹，不能與其議，乃賜丞相告歸，而案御史大夫以下議爲請者。慶慙不任職，上書曰：臣幸得待罪丞相，疲駑無以輔治。城郭倉廩空虛，民多流亡，罪當伏斧質，上不忍致法。願歸丞相侯印，乞骸骨歸，避賢者路。
上報曰：閒者，河水滔陸，泛濫十餘郡，隄防勤勞，弗能陻塞，朕甚憂之。是故巡方州，禮嵩嶽，通八神，以合宣房。濟淮江，歷山濵海，問百年民所疾苦。惟吏多私，徵求無已，去者便，居者擾，故爲流民法，以禁重賦。乃者封泰山，皇天嘉況，神物並見。朕方荅氣應，未能承意，是以切比閭里，知吏姦邪。委任有司，然則官曠民愁，盜賊公行。往年覲明堂，赦殊死，無禁錮，咸自新，與更始。今流民愈多，計文不改，君不繩責長吏，而請以興徙四十萬口，搖蕩百姓，孤兒幼年未滿十歲，無罪而坐率，朕失望焉。今君上書言倉庫城郭不充實，民多貧，盜賊衆，請入粟爲庶人。夫懷知民貧而請益賦，動危之而辭位，欲安歸難乎？君其反室！
慶素質，見詔報反室，自以爲得許，欲上印綬。掾史以爲見責甚深，而終以反室者，醜惡之辭也。或勸慶宜引決。慶甚懼，不知所出，遂復起視事。
慶爲丞相，文深審謹，無他大略。後三歲餘薨，謚曰恬侯。中子德，慶愛之。上以德嗣，後爲太常，坐法免，國除。慶方爲丞相時，諸子孫爲小吏至二千石者十三人。及慶死後，稍以罪去，孝謹衰矣。
衞綰，代大陵人也，以戲車爲郎，事文帝，功次遷中郎將，醇謹無它。孝景爲太子時，召上左右飲，而綰稱病不行。文帝且崩時，屬孝景曰：綰長者，善遇之。及景帝立，歲餘，不孰何綰，綰日以謹力。
景帝幸上林，詔中郎將參乘，還而問曰：君知所以得驂乘乎？綰曰：臣代戲車士，幸得功次遷，待罪中郎將，不知也。上問曰：吾爲太子時召君，君不肯來，何也？對曰：死罪，病。上賜之劔，綰曰：先帝賜臣劔凡六，不敢奉詔。上曰：劔，人之所施易，獨至今乎？綰曰：具在。上使取六劔，劔常盛，未甞服也。
郎官有譴，常蒙其罪，不與它將爭；有功，常讓它將。上以爲廉，忠實無它腸，乃拜綰爲河閒王太傅。吳楚反，詔綰爲將，將河閒兵擊吳楚有功，拜爲中尉。三歲，以軍功封綰爲建陵侯。
明年，上廢太子，誅栗卿之屬。上以綰爲長者，不忍，乃賜綰告歸，而使郅都治捕栗氏。旣已，上立膠東王爲太子，召綰拜爲太子太傅，遷爲御史大夫。五歲，代桃侯舍爲丞相，朝奏事如職所奏。然自初宦以至相，終無可言。上以爲敦厚可相少主，尊寵之，賞賜甚多。
爲丞相三歲，景帝崩，武帝立。建元中，丞相以景帝病時諸官囚多坐不辜者，而君不任職，免之。後薨，謚曰哀侯。子信嗣，坐酎金，國除。
直不疑，南陽人也。爲郎，事文帝。其同舍有告歸，誤持其同舍郎金去。已而同舍郎覺，亡意不疑，不疑謝有之，買金償。後告歸者至而歸金，亡金郎大慙，以此稱爲長者。稍遷至中大夫。朝，廷見，人或毀不疑曰：不疑狀貌甚美，然特毋柰其善盜嫂何也！不疑聞，曰：我乃無兄。然終不自明也。
吳楚反時，不疑以二千石將擊之。景帝後元年，拜爲御史大夫。天子脩吳楚時功，封不疑爲塞侯。武帝即位，與丞相綰俱以過免。
不疑學老子言。其所臨，爲官如故，唯恐人之知其爲吏迹也。不好立名，稱爲長者。薨，謚曰信侯。傳子至孫彭祖，坐酎金，國除。
周仁，其先任城人也。以毉見。景帝爲太子時，爲舍人，積功遷至太中大夫。景帝初立，拜仁爲郎中令。
仁爲人陰重不泄。常衣弊補衣溺袴，期爲不絜清，以是得幸，入卧內。於後宮祕戲，仁常在旁，終無所言。上時問人，仁曰：上自察之。然亦無所毀，如此。景帝再自幸其家。家徙陽陵。上所賜甚多，然終常讓，不敢受也。諸侯羣臣賂遺，終無所受。武帝立，爲先帝臣重之。仁乃病免，以二千石祿歸老，子孫咸至大官。
張歐字叔，高祖功臣安丘侯說少子也。𢿛孝文時以治刑名侍太子，然其人長者。景帝時尊重，常爲九卿。至武帝元朔中，代韓安國爲御史大夫。𢿛爲吏，未甞言桉人，剸以誠長者處官。官屬以爲長者，亦不敢大欺。上具獄事，有可卻，卻之；不可者，不得已，爲涕泣，面而封之。其愛人如此。
老篤，請免，天子亦寵以上大夫祿，歸老于家。家陽陵。子孫咸至大官。
贊曰：仲尼有言君子欲訥於言而敏於行，其萬石君、建陵侯、塞侯、張叔之謂與？是以其敎不肅而成，不嚴而治。至石建之澣衣，周仁爲垢汙，君子譏之。