上堂，良久，師顧視左右云：莫有作家戰將？出來。雖然如是，風不來，樹不動。
時有僧問：十地菩薩見性如隔羅縠，只如初地菩薩又隔什麼？
師云：須彌山。
進云：如何透得？
師云：三生六十劫。
僧問：一機未發，如何辨其語脉？
師云：大眾可驗。
僧云：學人如何進向？
師云：退後三步。
僧問：格外稱提，請師舉唱。
師云：你合作麼生？
進云：與麼則承指示也。
師云：莫妄想。
問：曹溪路上還有俗談也無？
師云：六祖是盧行者。
問：一切智智清凈，還有地獄也無？
師云：閻羅王是鬼做。
問：如何是佛？
師云：踏破草鞋赤腳走。
進云：如何是佛向上事？
師云：拄杖頭上挑日月。
問：蓮華未出水時如何？
師云：蓮華。
進云：出水後如何？
師云：荷葉。
師乃云：一法若有，毘盧墮在凡夫；萬法若無，普賢夫骨，者個眾生為什麼骨裹皮？隨脫一只鞋蓋卻烏龜便去。
如龜藏六已彰名，休向人前弄眼睛。一只皮鞋都蓋卻，直至如今猶未惺。
僧問洞山：如何是佛？
山云：麻三斤。
麻皮三斤不用秤，秤頭那肯坐於蠅？一念才生筋骨露，徒勞更覓定盤星。
僧問云門：如何是沙門行？
門云：會不得。
僧云：為什麼會不得？
門云：只守會不得。
君問沙門行，沙門行最高。若教人會得，業性卒難逃。
僧問趙州：久向趙州石橋，到來只見掠彴。
不見你只見掠彴，不見石橋。
僧云：如何是石橋？
州云：渡驢渡馬。
趙州石橋本無星，水急游魚不易停。橋上只觀驢馬跡，誰人敢向御街行？
趙州問南泉：離四句，絕百非，請師道。泉便歸方丈。
州云：者老漢尋常口吧吧地，不消一問。
離卻四句絕百非，作者相諳識得伊。跳下禪床便歸去，從他鷂子摶天飛。
同光帝命諸禪師坐次，云：朕收得中原之寶，只是無人酬價。
興化云：如何是陛下中原之寶？帝以兩手展幞頭腳。
化云：君王之寶，誰敢酬價？
君王之寶實難酬，興化形言下一籌。兩手展開幞頭腳，敕書掛在鳳皇樓。
南泉齋次，自將生盤去首座前云：出生。
杉山時為首座云：無生。
泉云：無生猶是未。便過。
杉山乃召：長老！長老！
泉回首云：作麼？
杉云：莫道是未。頌：
古老巡堂親掠生，渡水行舟不易耕。莫道無生猶是未，纖毫不了亂縱橫。
僧問長慶：有問有答，賓主歷然。不問不答時如何？
慶云：相逢盡道休官去，林下何曾見一人？頌：
人人盡道我心休，問著何曾有地頭？口說心違瞞自己，業河迅速任漂流。
僧問長慶：眾手淘金，誰是得者？
慶云：有伎倆者得。
僧云：學人還得也無？
慶云：大遠在。頌：
眾手淘金得者誰？纖塵窒礙豈能為？洪波浩渺黃金遠，一事無成空手歸。
