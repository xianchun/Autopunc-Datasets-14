師諱良價，嗣云巖，越州諸暨人，姓俞氏。初謁忠國師，問無情說法，不契。後到溈山，山問：聞闍梨曾問國師無情說法，是否？
師云：是。
溈云：試舉看。
師舉了，溈云：我者也有些子，只是罕遇其人。
師云：便請。溈以拂子點一點。
師云：請和尚為某甲說。
溈云：父母所生口，終不為子說。
師云：此間莫有同年慕道者麼？溈令見云巖。
師辭，直造云巖，請益前話，巖云：不見彌陀經云：水鳥樹林悉皆念佛念法。
師因有省，作偈曰：
也大奇！也大奇！無情說法不思議。
若將耳聽終難會，眼處聞聲方得知。
一日，問巖：某甲有余習未盡。
巖云：汝曾作甚麼來？
曰：圣諦亦不為。
曰：還得歡喜地也未？
曰：歡喜即不無，如糞堆頭拾得一顆明珠。
師辭巖，問：百年後，忽有人問：還邈得和尚真？如何秪對？
巖良久云：只者是。師沈吟。
巖云：價闍梨！承當個事，大須審細。
師猶涉疑，後因過水睹影，方得頓悟，作偈云：
切忌從他覓，迢迢與我疏。
我今獨自往，處處得逢渠。
渠今正是我，我今不是渠。
應須恁麼會，方得契如如。
示眾云：末法時代，人多乾慧，若要辨驗真偽，有三種滲漏：一、見滲漏，機不離位，墮在毒海；二、情滲漏，智常向背，見處偏枯；三、語滲漏，體妙失宗，機昧終始。
曹山辭次，師授山先云巖所付寶鏡三昧、五位顯訣畢，山再拜而去。
北院通參次，師上堂云：坐斷主人翁，不落第二見。
通出眾云：須知有一人不合伴。
師云：猶是第二見。通便掀倒禪床。
師云：老兄作麼生？
通云：待某甲舌頭爛，即向和尚道。
後辭師入嶺，師曰：飛猿嶺峻好看。通沈吟。
師云：通闍梨！何不入嶺去？通有省，更不入嶺。
欽山參師，師問：甚處來？
曰：大慈來。
曰：還見大慈麼？
曰：見。
曰：色前見？色後見？
曰：非前後見。師默置。
後山對眾省過，舉前話，乃曰：離師太早，不盡師意。
師頌曰：
枯木花開劫外春，倒騎玉象趁麒麟。
而今高隱千峰外，月皎風清好日辰。
贊曰：
云巖跳竈兒，不與諸塵對。
輥入蘆花鞭白馬，難覓蹤由；
倒騎玉象趁麒麟，單明向背。
水鳥樹林何曾說法？徒自嘆奇；
壁瓦礫為汝發機，灼然不會。
糞堆頭拾得明珠顆，習氣未除；
水影邊邈得先師真，失錢遭罪。
金針玉線，暗通錦縫之千重；
石女木人，密付寶鏡之三昧。
何不入嶺去？聽通闍梨不肯道，爛了舌休；
還見大慈麼？覺邃欽山早離師，似乎心悔。
錮鏴著生鐵，見情滲漏破綻轉多；
安排用盡心，徧正君臣憲章無計。
千里持書不到家，看金鳳宿龍巢，斜月掛夜明簾外。
師諱耽章，嗣洞山，泉州黃氏子。初謁洞山，依止數載，乃辭山，山問：什麼處去？
曰：不變異處去。
曰：不變異豈有去耶？
曰：去亦不變異。遂辭去，止于曹山，學徒云集。
僧問：佛未出世時如何？
曰：曹山不如。
出世後如何？
曰：不如曹山。
僧問：如何是枯木龍吟？
曰：血脉不斷。
如何是髑髏眼睛？
曰：乾不盡。乃作偈曰：
谷，半夜穿云入市廛。
師有六牛圖：
一曰：始聞知識示誨，即起信心，信心既萌，永為道本，故牛首上一點白。一念信為本，千生入道因，自憐迷覺性，隨處染埃塵。野草時時綠，狂花日日新，思家無計得，但覺淚沾巾。
二曰：信心既發，念念揩磨，忽示發明，心生歡喜，最初入頭，故頭全白。問訊者牛兒，知非何太遲？拋家經幾劫，逐妄許多時。念念歸無念，思思絕所思，入頭從此始，次第證無為。
三曰：既有發明，漸漸熏煉，智慧明靜，未能純一，將白半身。看牧幾春秋，將成露地牛，出離荒草去，向近雪山游。正念雖歸一，邪思尚混流，脫愁心迹盡，六處不能收。
四曰：更無妄念，唯一真心，清凈湛然，通身明白。六處不能該，優曇火開，了然無系屬，明凈絕纖埃。繩索將無用，人牛安在哉？迢迢空劫外，佛祖莫能猜。
五曰：心法雙忘，人牛俱泯，永超象外，唯一空空，是名大解脫門，佛祖命脉。人牛消息盡，古路絕知音，霧卷千巖靜，苔生三徑深。心空無所有，情盡不當今，把釣公何在？磻溪鎖綠陰。
六曰：命根斷處，絕後還蘇，隨類受身，逢場作戲。只改舊時人，不改舊時行履處。妙盡復窮通，還歸六道中，塵塵皆佛事，處處是家風。皓玉泥中異，精金火逢，優游無間路，隨類且漂蓬。
贊曰：
石火電光，雷霆一默。
若耶溪沙精金，苧羅山棘中薝卜。
見真歇插花裝老婦，寧識羞慚？
被宏智嚼飯餧嬰孩，敢言自得。
蹈翻明暗路，眼睛頭徧地蒺藜；
剗斷離微根，腳跟下參天荊棘。
十成尊貴，駕香車豈輾宸苔；
一路平常，祭江神不知舜力。
烟霽寒沙孤鷺立，野溪頭雪正饃糊；
凍消枯木老龍吟，竹戶外春無消息。
道寰深靜處，腦後光，劫前眼，猶是金塵；
情識未融時，青山父，白云兒，總成家賊。
正偏兼到，十洲花寧免凋殘？
收放未全，六牛圖有何奇特？
長庚門下掃蕩潑生涯，信神駒有汗血之功，金雞抱司晨之德。
洞山至此十一世共十四人。