顧著曰鑒，擬問即咦，揚眉眨眼，敗闕如斯。又道古來老宿為慈悲之故，有落草之談。如是鑒咦，落草也未？大慈大悲，那顧喪身失命？秖這注破，即今早已落草了也。佛印元曰：云門說法如云雨，絕不喜人記錄，見必罵逐曰：汝口不用，反記吾語。今室中對機錄，皆香林明教以紙為衣，隨即書之。朕今刊錄，刪輯云門言句，且道與云門意旨是同是別？云門古德豈畏落草？朕亦大丈夫，豈問與云門是同是別者哉？雖然超情絕解，直指自心，如云門者，實為奇特。垂示後世，云門與朕寔是大慈大悲，設使燈籠露柱向前致問：還慈悲個什麼？答曰：鑒。進云：落草了也。答曰：咦。
