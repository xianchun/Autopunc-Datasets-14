七月十五日，法云寺住持傳法佛國禪師臣惟白謹昧死上書皇帝陛下。臣聞天地崇高博厚，所以覆載萬物也；日月麗明而騰照，所以輝華萬方也。孔孟本仁而祖義，所以教養萬俗也；佛祖運智而含悲，所以開覺萬有也。若此四者，古今罕有齊其功者也。
恭惟皇帝陛下！德普天地，明逾日月，道超孔孟，性侔佛祖。自丕承大業，一日而天下歸仁，儒釋道俗，草木禽魚，霈然沾其大恩大澤。沿古抵今，未有如陛下能齊其功也。
臣緇林一草芥耳，兩歲中三遇陛下詔闡宗風，實千載一時之幸會。臣所以捫膺忖心，將何以報？臣定外竊觀真宗皇帝踐祚，改元景德，吳中僧道原集禪門宗師心要語句三十卷進上，蒙詔翰林學士楊億為序，是曰景德傳燈錄；仁宗皇帝踐祚，改元天圣，駙馬都尉李遵勖亦集禪門宗師心要語句三十卷進上，蒙御制序文，是曰天圣廣燈錄；皆勅隨大藏，傳布天下，開悟機器者，數如河沙。然妙道雖不以言，須假言而顯於妙道也。自天圣至今，將八十年，未有集錄者。臣今遇陛下踐祚改元，謹集禪門宗師心要語句三十卷，目為建中靖國續燈錄，昧死上進，伏望陛下特降朝廷，依傳燈、廣燈錄例，賜序文，下印經院，編入大藏目錄，隨藏流行，使佛焰祖焰光明而無盡，則陛下圣祚國祚綿遠而何窮也。
臣嘗思元豐五年，歲在壬戌，朝廷無事，瑞應有感，海宇肅清，邊陲靜息。是時，神宗皇帝宴然無為，留神禪悅，建法云禪宇，詔圓通禪師法秀開闡宗風，招延禪眾，實陛下誕圣之年，若此興崇，良有以也。臣今所以區區集斯語要，少贊陛下金輪垂裳，佛行仁慈之化，而報神宗皇帝創禪林莫大之恩也。臣竊原國朝祖宗已來，以圣繼圣，未嘗不以佛祖妙道資以周孔仁義而化成天下也。所以圣人之事，必待圣人而後可行。無上法印，今日正賴陛下不忘佛囑，以永傳布，則臣死生之大幸，天下禪門之大幸。所有建中靖國續燈錄三十卷、目錄三卷，隨書昧死上進，干黷冕旒，臣無任瞻天望圣，激切屏營之至。臣惟白誠惶誠恐，昧死謹言。
臣今有法云寺住持傳法佛國禪師惟白投書於臣，乞臣繳進所集建中靖國續燈錄三十卷并上皇帝書一封。臣竊考惟白所集，其例甚著，其名甚美，其利甚博，其報尤深。例之著，引真宗踐祚改元而有景德傳燈錄，仁宗踐祚改元而有天圣廣燈錄，皆熙朝盛典，例之著也。名之美者，夫燈續則傳，燈續則廣，傳之與廣，具在續燈，相續無盡，名之美也。利之博者，凡四十八世，千七百余人，使悟機器者，當數如河沙，天下受其賜，利之博也。報之深者，其大意率以密嚴睿筭，幽贊皇圖，追報先帝為本，潛心為國，報之深也。
臣亦自念，元豐初年，寢被先帝道德之澤，祈創禪林于輦下，時歲在壬戌。適丁上圣挺生之期，先帝留神曲成，賜法云之名，有請皆從，至於詔選傳法名僧，來學者常逾數百，上資寶祚，代不乏人。今惟白之住持，次當第三，而際會風云，翱翔宮禁，獨陛猊座，三對龍顏，海潮之音，師子之吼，人天響震，佛祖光生。且謂知恩報恩，莫如佛法，佛法之要，其在祖燈。佛焰祖燈，既光明而無盡，則帝齡國祚，將綿遠而何窮，欲報之心，大率類此。
臣又恭睹仁宗皇帝御制廣燈錄序有云：法云滋蔭。又云：續千燈而罔窮。豈非先有所開，囑有所在，乃至以神功而暢真諦。真宗皇帝以稽古而繹宗風，神宗皇帝閱意最深，儲精益專，以大明而研性理，此蓋國家以圣繼圣，兼資妙道，化成天下之遺則也。恭惟陞下！道自生知，性由天縱，聰文日益，圣學淵深，孝述祖宗，必留宸念。臣儒術之暇，粗探禪詮，惟最上乘，乃第一義，不立文字，豈踐階梯？直拄箭鋒，旁加鞭影，投針非妙，掣電猶遲。道固無言，因言顯道；道既顯矣，悟之者多。
今惟白所集之文，蓋教外別傳之旨，近標契理之句，廣引發光之機，詳其筆削之公，審其論譔之密，包舉八十年之知識，緝熙千萬偈之因緣，茍非其人，孰能與此？何但有大功闕典，誠為豈小補於明時。其所集錄，并所上書，臣今未敢便行繳進，欲望圣慈，特賜宣取。恭愿陛下，時忘萬機，游意法樂，暫垂圣覽，如有可采，乞降朝廷，依傳燈錄等例，賜序入藏，流布天下。取進止。
七月十五日，通進司投進劄子，當日蒙差閣子下楊太保日言傳圣旨，就寺宣取建中靖國續燈錄并上皇帝書，佛國禪師望闕跪進。續蒙差閣子下黃太保勉傳圣旨，承受入內，上進御前。至八月二十六日，蒙圣恩差降中使閣子下李太保敏奉圣旨，就張敦禮宅，詔法云寺住持佛國禪師惟白，賜建中靖國續燈錄三十卷、目錄三卷，仍賜御制御書序一軸，銷金復帕等。公主望關受賜，仍與闔寺大眾等，迎引入寺，就法堂供養奉安訖，即時陞座，舉揚般若，稱謝圣恩，祀嚴圣壽。尋具語續并謝恩表，附中使李太保賷入內，進呈是日佛國禪師陞堂語錄。
師登座，拈香云：佛祖相傳，經無量劫，龍天護佑，遂有今時。若也圣賢嗅著，品類聞知，三十四心斷結，五分法身頓圓。如今拈出，焚向鑪中。伏愿皇帝陛下！道高堯舜，德邁羲軒，七十二峰聳為壽岳，百千巨海流貫福河。次拈香云：伏愿中宮皇后、皇太妃、兩宮皇后、皇太子、諸王天眷，懋肅宮闈，聲高啟頌，崇顯三寶，永贊萬機。便敷坐。
問：帝澤霶流御制文，顯揚祖道賜禪門，續燈從此傳千古，師將何法報皇恩？
師云：高提法印歸皇化，大續真燈助帝明。
僧曰：若然者，今佛一言光古佛，開發九州禪悅心也。
師云：只將一滴曹溪水，四海為霖報我皇。
僧曰：可謂是字字燕金滿目，言言趙璧盈山。
師云：只道得一半。
僧曰：遮一半請禪師道。
師云：龍章并鳳藻，玉畫與金鉤。
僧曰：箭鋒相拄禪家用，鞭影齊施又若何？
師云：皇帝道了。
僧曰：恁麼則少室因茲增道價，法云堂上轉光輝。
師云：知恩報恩。
問：承師有言：唯憑一滴曹溪水，四海為霖報我皇。只如帝恩已降，祖道重彰，如何即是？
師云：三十年來，罕逢此問。
僧曰：過去燈明佛，本光瑞如此。
師云：龍出洞時云片片，鳳棲梧處葉青青。
問：承皇帝序云：直指性宗，單傳心印，可得於眉睫，可薦於言前。如何是直指性宗底句？
作家君王方恁麼道。
僧曰：廓然全露真消息，恭覽今朝御制文。
師云：一言妙契寰中旨，千古淳風特地清。
問：四海禪宗，今朝光顯，學人上來，請師舉唱。
師云：靜為天地本，動合圣賢心。
僧曰：雷音一剖乾坤肅，御筆才揮萬象明。
師云：五云生岳頂，一氣鎮寰中。
僧曰：寒松露滴澄潭月，秋菊新開萬蘂香。
師云：知時別宜。
問：御書新降，帝澤初沾，正當此時，請師說法。
師云：圣文輕世寶，宸筆帶天香。
僧曰：祖焰續時光燦燦，覺花開處葉重重。
師云：不妨道著。
問：清焚一炷玉鑪烟，上祝吾皇壽萬千；佛焰祖燈從此盛，請師高唱太平年。
師云：禪林生瑞氣，梵剎起祥云。
僧曰：祝圣一句又作麼生？
師云：近聞南岳僧來說，融頂萬年松倍高。
師乃云：佛心量廓，明明洞照於十方；祖意淵沖，杳杳冥通於三際。少室而花開萬朵，鷲峰而焰列千燈，芬馥滿於寰區，光華徹於沙界。或調根而授法，或疏派以鑿源。聳干垂枝，騰光潛耀，統歸於一致，分立於五宗。所以天臺智者，指以一心，通乎三觀，蓮華談於一妙，薰風盡於九旬，文句交羅，法性澄湛，作兩朝之師表，為千古之規模。賢首國師趣舉一毫，七處九會齊彰；剖折一塵，百門萬行備足。圓融具德相包容，啟頓初心，便成正覺。慈恩法主，寶劍垂袖，悟徹於一心；援筆臨文，疏成於百本。六釋義而廣明，三無性以澄辯。橐龠人天，笙簧宗教。南山律師具三千威儀，持八萬細行，演十誦妙旨，唱五分律文，洞曉開遮，深明軌范，布三番之羯磨，作四果之初因，王臣瞻依，天人侍衛。達磨祖師單傳佛印，直指人心，自悟自明，自通自證，潛光資於實行，密旨契於宗風，十圣那知，三賢罔測。
若臨機而大用，固不拘於小慈。擡眸則青嶂千重，擬思則白云萬頃。全體分付，覿面相呈。德山一棒，則血濺星飛；臨濟一喝，則風生霞散。云門顧鑒，分明函蓋乾坤；雪嶺提撕，便見光輝日月。趙州柏翠，靈云桃花。拂握龜毛，頭頭指示；杖橫兔角，物物全提。輪動般若神鋒，八萬寧靜；磨礱智慧寶劍，四海宴清。迥超心識之端，透出語言之表。由斯性海明珠，光光而滿目；形山大寶，涌涌而現前。放去全機，拈來受用。然雖如是，正當今日，如是話會，竊思佛法付授國王，囑以威德護持，使之流布沙界。
恭惟皇帝陛下！聰明文思，為三千大千之尊；睿哲英諆，作百億四洲之主。是真菩薩，現為明君，故能頓悟佛心，頓明祖意，頓圓知見，頓徹性源，運大等慈，不忘授記，降圣文於覺苑，灑宸翰於禪河，詔行續燈，助明國祚。非謂釋門一時之幸，實為禪宗萬古之光。瞻望天庭，不勝感荷，以此舉揚，上延睿筭。伏愿皇帝陛下！智若日月燈佛，洞照大千；壽如山海慧王，永延長劫。
師復云：恭承圣序云：箭鋒相拄，鞭影齊施，直指性宗，單傳心印，可得於眉睫，可薦於言前。諸禪德！若此消息出在威音王佛已前，超過釋迦老子一著。明眼高人，同為證明。伏惟珍重！
越國大長公主妾、集慶軍節度觀察留後上柱國駙馬都尉臣張敦禮，偕發虔誠，嚴備己俸，謹就杭州選工，鏤板摹印建中靖國續燈錄三十卷、目錄三卷，以御制序冠其首，以臣惟白上皇帝書、臣敦禮上皇帝劄子并蒙恩付受節次錄附于後，流布天下。所集勝利，并為上贊皇圖，祝嚴圣壽，永永萬年，無窮無盡。法界有情，同沾般若正因，共獲金剛種智。
