佛在須賴婆國，與大比丘眾五百人俱，詣毗蘭若邑，住林樹下。其邑有婆羅門名毗蘭若，波斯匿王以此邑封之，聞佛釋種出家學道，成如來、應供、等正覺、明行足、善逝、世閒解、無上調御士、天人師、佛、世尊，普知世閒一切心念，為說正法，初中後善，善義、善味，具足清白梵行之相，與諸弟子，來遊此邑，歎言：善哉！我願見佛。即與五百眷屬，前後圍繞，出詣佛所。遙見世尊在林樹下，諸根寂定，光明殊特，歡喜踊躍，下車步進，住立問訊，卻坐一面。爾時，世尊為說妙法，示教利喜。聞法歡悅，即白佛言：願佛及僧受我安居三月供養！佛言：我此眾多，而汝異信、異見、異樂，所奉事異。復白佛言：我雖異信、異見、異樂，不以世尊此眾為多。如是至三，佛乃受之。即從坐起，右遶而去，還家辦具安居供養。
時魔波旬作是念：今婆羅門請佛及僧安居三月，我當厭蠱迷亂其意。念已，即來厭之。彼婆羅門為魔所厭，即入後宮受五欲樂，敕守門者：我今遊宴，三月在內，外事好惡一不得白。都不復憶請佛及僧。
爾時，彼國信向邪道，邑里未有精舍講堂，城北有山林，流泉清淨，佛與大眾即而安居。
時世飢饉，乞求難得，入里分衛，都無所獲。時波利國有販馬師，驅五百疋馬，夏初來至，熱時已到，見此邑清涼，水草豐茂，便共停止，養飼諸馬。時諸比丘至馬師所默然而立。時彼馬師信佛心淨，愍念比丘乞求無獲，便作是言：正有馬麥，若能食者，當減半分，一升相與，足以支身，可以行道。諸比丘言：佛未聽我食於馬分。以是白佛。
佛以是事集比丘僧，種種讚歎少欲知足，告諸比丘：自今已後，聽食馬分。時阿難即取佛分，倩人為麨，供養世尊。諸比丘眾舂煮而食。
時尊者目犍連在靜處作是念：今此國中，乞食難得，我今當與得神通者，到鬱單越食自然粳米。念已，即從坐起，至佛所，頂禮佛足，卻住一面，白佛言：世尊！我向作是念：今此國中，乞食難得，當與得神通者，到鬱單越，食自然粳米。佛告目連：汝等可爾，凡夫比丘當如之何？目連白佛：我當以神力接之。佛言：止，止！汝雖有是神力，宿對因緣，欲置何所？又奈將來諸凡夫何？目連受教，默然而止。
時尊者舍利弗在靜處作是念：過去諸佛，何佛梵行不久住，何佛梵行久住？念已，即從坐起，至佛所，頂禮佛足，卻住一面，白佛言：我向作是念：過去諸佛，何佛梵行不久住，何佛梵行久住？
爾時，佛讚舍利弗言：善哉！善哉！汝所念善，所問亦善。舍利弗，維衛佛、尸棄佛、隨葉佛梵行不久住，拘樓孫佛、拘那含牟尼佛、迦葉佛梵行久住。
舍利弗白佛言：世尊！以何因緣，三佛梵行不久住，三佛梵行久住？
佛告舍利弗：三佛不為弟子廣說法，不結戒，不說波羅提木叉，佛及弟子般泥洹後，諸弟子種種名、姓出家，速滅梵行。譬如槃盛散花，置四衢道，四方風吹，隨風飄落。何以故？無綖持故。如是，舍利弗，三佛不為弟子廣說法，不結戒，不說波羅提木叉，梵行所以不得久住。
又舍利弗，隨葉佛與千弟子遊恐怖林。所以名曰恐怖林者，未離欲人，入此林中，衣毛皆豎，是故名曰恐怖林也。彼佛為弟子心念說法，口無所言，諸比丘！當思是，不思是，當念是，不念是，當斷是，當修是，當依是行。諸比丘心知是已，漏盡意解，得羅漢道。
舍利弗，拘樓孫佛、拘那含牟尼佛、迦葉佛廣為弟子說法，無有疲厭，所謂修多羅、祇夜、受記、伽陁、憂陁那、尼陁那、育多伽、本生、毗富羅、未曾有、阿婆陁那、憂波提舍，結戒，說波羅提木叉。佛及弟子般泥洹後，諸弟子雖種種名姓出家，不速滅梵行。譬如雜華，以綖連之，置四衢道，四方風吹，不能令散。何以故？綖所持故。如是，舍利弗，三佛廣為弟子，說如上法，是故梵行所以久住。
舍利弗白佛言：世尊！若以不廣說法，不結戒，不說波羅提木叉，梵行不久住者，唯願世尊為諸弟子廣說法、結戒、說波羅提木叉，今正是時！
佛言：且止，我自知時。舍利弗，我此眾淨，未有未曾有法。我此眾中，最小者得須陁洹。諸佛如來不以未有漏法，而為弟子結戒。我此眾中，未有持多聞人故，不生諸漏，未有利養名稱故，未有多欲人故，未有現神足，為天人所知識故，不生諸漏。
爾時，世尊三月安居竟，便告阿難：汝來，阿難，共至毗蘭若所。阿難受教，整衣服，從佛至其門下。
時婆羅門在高樓上，五欲自娛，遙見世尊，即便憶悟，疾疾來下，拭席迎坐，五體投地，為佛作禮，悔過自責：我愚痴人，請佛安居，竟不設供！非情中悔，亦非無物，正自迷忘，不復憶念。惟願世尊，受我悔過！
佛言：汝實愚痴，請佛及僧，竟不供養。理應悔過，今當與眾受汝懺悔。又告婆羅門：我聖法中，知懺悔者，增長善法。
彼婆羅門復白佛言：願佛及僧留住一月，受我供養！佛不受之，告言：汝婆羅門異信異見，但能請佛，已是大事。如是至三，佛又不受，告言：我已在此安居三月，今應遊行，不得復住。彼婆羅門復白佛言：惟願世尊，受我明日餞送供養！佛便默然受之。
時婆羅門竟夜辦具種種餚膳，至明食時，便敷床座。日時已到，世尊與眾弟子俱往就坐。彼婆羅門即設所供，手自斟酌。食畢行水，以劫貝四張、革屣一量，奉上世尊，僧各兩張，革屣一量，為安居施。諸比丘言：佛未聽我等受安居施。以此白佛。
佛種種讚歎少欲知足，讚戒，讚持戒已，告諸比丘：因毗蘭若，從今已後，聽受安居施。即皆受之。於是婆羅門心大歡喜，取小床，於佛前坐。佛復為說隨喜之偈：
一切天祠中，奉事火為最；一切異學中，薩婆帝為最；
一切眾人中，轉輪王為最；一切眾流中，大海水為最；
一切照明中，日月光為最；天上天下中，佛福田為最。
爾時，世尊說此偈已，更為說法，示教利喜。從坐而起，向僧伽尸國展轉遊歷，後之毗舍離，住獼猴河邊重閣講堂，為諸四眾比丘、比丘尼、優婆塞、優婆夷，國王，大臣，沙門，婆羅門供養恭敬，尊重讚歎。
爾時，迦蘭陁邑諸長者事緣入城，聞佛世尊在重閣講堂，皆詣佛所，見佛世尊與無量眾圍遶說法。時彼眾中有長者迦蘭陁子，名須提那，聞法歡喜，即作是念：如我解佛所說，夫在家者，恩愛所縛，不得盡壽，廣修梵行，出家無著，譬如虛空。我今寧可以家之信，出家修道。眾會各歸，前至佛所，頂禮佛足，白佛言：世尊！我向聞佛說法，作如是念：如我解佛所說，夫在家者，恩愛所縛，不得盡壽，廣修梵行，出家無著，譬如虛空。我今寧可以家之信，出家修道。世尊！我有是念，今欲出家，惟願與我出家受戒！佛言：甚善，汝父母聽未？荅言：未聽。佛言：一切佛法，父母不聽，不得為道。即白佛言：我今當還，啟白父母。佛言：今正是時。
於是須提那便從坐起，右繞三匝，還家白父母言：我聞佛法，在家縛著，今欲出家，廣修梵行。父母荅言：止！須提那，莫作是語。吾先無子，禱祠神祇，僅而有汝，一子之愛，情念實重，死不相遠，如何生離？汝家饒富金銀寶物，恣汝修德，現世受樂，何用出家，奪吾情志？苦請至三，父母不許，便從坐起，住於別處，作是誓言：若不得出家，終不復食，於此而死，何用徒生？即便不食，至于六日。
親戚聞之，咸來慰喻言：汝父母唯汝一子，愛念情重，死尚不遠，況聞生離？汝家大富，可以樹德，道由於心，不在形服，何必傷生，苦違父母？如是至三，默然不受。又時諸友，亦來諫之，苦言如上，亦復如是，各捨之去，至父母所，咸作是言：如我所見，不可復轉。若聽出家，猶可時見，不樂道者，歸來有期。絕飡六日，餘命漏剋，數日之閒，當棄中野，鵄鳥吞啄，虎狼競食，人父、人母，胡寧忍此？父母聞已，銜淚荅言：聽子出家，修於梵行，但為我共要，時還相見！
親友聞已，皆大歡喜，復至其所，語言：汝父母已許汝出家，不忘時歸，便得去矣。須提那即大歡喜，至父母所，白言：我今詣佛，出家修道。父母悲泣荅言：聽汝出家，廣修梵行，但勿忘要，時還見我！
於是須提那拜辭父母，繞三匝而去，還至佛所，頂禮佛足，白佛言：世尊！父母已聽，惟願與我出家受戒！佛言：善來，比丘，修諸梵行，我善說法，斷一切苦。佛說是已，須提那鬚髮自落，袈裟著身，缽杅在手，即成沙門，得具足戒。
出家未久，時世飢饉，諸比丘入城，分衛者都無所獲。須提那在閑靜處作是念：今此飢饉，乞求難得，我所生處，飲食豐樂，當將諸比丘還我本邑，令得供養，并福度彼。便從坐起，與諸比丘還到本邑，住林樹下。
父母聞之，敕其婦言：汝可莊嚴如吾子在家所好服飾。莊嚴既畢，父母將之，同詣彼林。時須提那見父母來，起迎問訊。父母語言：汝何用毀形，在林樹閒？可還捨道，在家修善。白父母言：不能捨道，還就下賤。如是至三，執心彌固。父母嗚咽，捨之還家。
須提那婦數日之中便有月水，即以白姑。姑歡喜言：是有子相。即敕莊嚴如前服飾，父母復將共詣彼林。
時須提那問訊如上。父母復言：汝何用毀形，在林樹閒受此風露，飢寒困苦？汝家財富，天下所知，但我私寶，積沒人首，況父母物，孰能量計？汝可還家，恣意修善，現世受樂，後享福慶。白父母言：如子所見，五欲傷德，歡樂如電，憂苦延長，終不以此捐修梵行。如是至三，荅啟彌厲。父母復言：爾雖吾子，今為釋種，違我以道，夫復何言？但祖宗輟祠，人倫貴重，王憲嗣絕，財物沒官，吾備之矣。汝豈不知餘願所期，在汝續種？汝其思之，吾言盡矣！時須提那聞誨悲泣，默然奉命，便與婦同歸，在於本室，三反行欲。乃有神降，時兜率陁大威德天命終受胎。
爾時，地神告虛空神言：迦蘭陁子於未曾僧中，作未曾有事。虛空神告四天王，四天王告忉利天，展轉相告，乃至梵天。
其婦月滿，生子聰達，名曰續種，年大出家，成阿羅漢。
時須提那犯此惡已，即自悔責：我今失利！云何於佛正法出家而不究竟修於梵行？羸瘦憔悴，纔有氣息。諸比丘見，問言：汝先好顏色，今何憔悴，將無不樂梵行，犯惡罪耶？荅言：我犯惡罪，是故爾耳！即問：汝犯何罪？荅言：我共本二作不淨行。諸比丘言：汝所作不善，非清淨行，非沙門法，不隨順道。種種呵責，如佛所說，呵責已，將至佛所，以事白佛。
佛以是事集比丘僧。諸佛常法，知而故問，知而不問，知時問，非時不問，有益問，無益不問。諸佛常法，有五百金剛神，侍衛左右，若佛問，三反不以實荅，頭破七分。佛問比丘：欲何所說？諸比丘重以白佛。佛問須提那：汝實爾不？荅言：實爾，世尊！佛言：汝愚痴人！所作不善，非清淨行，非沙門法，不隨順道。此不能令未信者信，令信者退。汝不聞我種種呵欲、欲想、欲覺、欲熱，讚歎斷欲、離欲想、除欲覺、滅欲熱？我常說欲如赤骨聚，如大火坑，如利刀，如利箭，如毒蛇，如毒藥，如幻如夢，誑惑於人！汝今云何作此大惡？汝豈不聞我所說法，未離欲者，能使離欲，已放逸者，令不放逸，能斷渴愛，離有為法，無學離欲，向無為道，示人正要，畢竟泥洹？汝豈不畏三惡道苦？汝若不作此大惡者，佛正法中，必得無量諸善功德。汝初開漏門，為此大惡。波旬常伺諸比丘短，汝今便為開魔徑路，摧折法幢，建立魔麾！須提那，寧以身分內大火坑，若毒蛇口，不應以此觸女人身！汝所犯惡，永淪生死，終不復能長養善法！
佛種種呵責已，告諸比丘：以十利故，為諸比丘結戒。何等為十？所謂僧和合故，攝僧故，調伏惡人故，慚愧者得安樂故，斷現世漏故，滅後世漏故，令未信者信故，已信者令增廣故，法久住故，分別毗尼、梵行久住故。從今，是戒應如是說：若比丘，行婬法，得波羅夷，不共住。
佛在舍衛城。有阿練若比丘在空閑處住，有獼猴群住彼左右。時一比丘念雌獼猴，以食誘之，遂共行欲。
後眾多比丘案行臥具，到其住處。時彼比丘入城乞食，雌獼猴來，現婬欲相。諸比丘共作是語：觀此獼猴，必當有故。共伺察之，其狀必現。先住比丘須臾來還，獼猴即往，現受欲相，時彼比丘便共行欲。諸比丘見語言：汝不聞佛結戒比丘行婬，得波羅夷耶？荅言：佛制人女，不制畜生。諸比丘言：人女、畜生有何等異？汝所作不善，非清淨行，非沙門法，不隨順道。此不能令未信者信，令信者退。汝不聞世尊種種呵欲、欲相、欲覺、欲熱？具說如上。呵已，將至佛所，以事白佛。
佛以是事集比丘僧，問言：汝實爾不？荅言：實爾，世尊！佛言：汝愚痴人！所作非法。種種呵責，亦如上說。呵已，告諸比丘：從今，是戒應如是說：若比丘，行婬法，乃至共畜生，得波羅夷，不共住。
佛在舍衛城。爾時，眾多比丘不樂修梵行，共作是語：佛法出家，甚為大苦！我等當共行白衣儀法、外道儀法，行白衣事、外道事。時亦入村，非時亦入村，行殺、盜、婬，飲酒食肉，晝夜觀伎，歌謠自娛，數作是語，無有慚愧。
時有持戒比丘，少欲知足，種種呵責已，將至佛所，以事白佛。佛以是事集比丘僧，問言：汝實爾不？荅言：實爾，世尊！佛種種呵責：汝等不應共作是語：行外道儀法、白衣儀法。若言行外道儀法，語語偷羅遮，白衣儀法，突吉羅。
佛在王舍城。時有跋耆邑比丘，名孫陁羅難陁，眾所知識，供養恭敬，不樂修梵行，作外道儀法、白衣儀法，行殺、盜、婬，種種惡事。彼諸居士不信樂佛法者呵責言：云何沙門釋子作如此惡？處處咸言：孫陁羅比丘亦受五欲樂。此等比丘，無沙門行，無婆羅門行，不受沙門法，不受婆羅門法！此等比丘所不遊處，皆得善利。惡聲流布，遍聞天下。
時孫陁羅還至眾中，作是言：與我出家受戒。諸比丘言：須白世尊。即以白佛。
佛以是事集比丘僧，告諸比丘：孫陁羅非比丘，若已受戒，應白四羯磨作滅擯。若上座若上座等，知法律者，應如是白：大德僧聽！孫陁羅比丘戒羸不捨，行婬法，今僧與孫陁羅比丘作滅擯。若僧時到，僧忍聽，白如是。大德僧聽！孫陁羅比丘戒羸不捨，行婬法，今僧與孫陁羅比丘作滅擯。誰諸長老忍，默然；不忍者說。第二、第三亦如是。僧與孫陁羅比丘作滅擯竟，僧忍默然故，是事如是持。
佛告比丘：若比丘言行白衣儀法、外道儀法，不名捨戒；若口言我捨戒，名為捨戒。從今，是戒應如是說：
若比丘，共諸比丘同學戒法，戒羸不捨，行婬法，乃至共畜生，是比丘得波羅夷，不共住。
比丘者，乞比丘、持壞色割截衣比丘、破惡比丘、實比丘、堅固比丘、見過比丘、一語受戒比丘、二語受戒比丘、三語受戒比丘、善來受戒比丘、如法白四羯磨受戒比丘，是名比丘。
同學者，如佛所說，盡形壽不犯，同學是學，是名同學。
戒法者，所受不缺戒、不生惡法戒、成就善法戒、定共戒。
戒羸不捨者，睡眠捨戒、向睡眠人捨戒，不名捨戒。醉捨戒，向醉人捨戒，狂捨戒，向狂人捨戒，散亂心捨戒，向散亂心人捨戒，病壞心捨戒，向病壞心人捨戒，向非眾生、向非人、向畜生捨戒，遣使、遣書捨戒，作相捨戒，動手捨戒，相似語捨戒，獨獨想、獨不獨想、不獨獨想捨戒，中國語向邊地人、邊地語向中國人捨戒，戲笑捨戒，不定語捨戒，瞋心捨戒，强逼捨戒，不應向捨戒而向捨戒，皆不名捨戒。不發言捨戒，不名捨戒。是名不捨戒。反上名捨戒。
或戒羸非捨戒，或捨戒非戒羸，或戒羸亦捨戒，或非戒羸非捨戒。
云何戒羸非捨戒？若比丘不樂修梵行，不樂修梵行已，猶敬佛、法、僧，敬戒，敬沙門法，敬比丘法，敬毗尼，敬波羅提木叉，敬和尚、阿闍梨，同和尚、阿闍梨，敬同梵行人，不謗三尊，而憶鄉土、園觀、浴池、山林、樹木、父母、兄弟、姊妹、兒女乃至奴婢，如是憶念，愁憂不樂，而盡形壽不犯梵行，是名戒羸非捨戒。
云何捨戒非戒羸？若比丘不樂修梵行，不樂修梵行已，猶敬佛乃至敬同梵行人，彼作是念欲作沙彌若優婆塞，乃至欲作外道梵志、非沙門釋子，復作是念我今欲捨佛、法、僧，捨戒；捨毗尼；捨波羅提木叉；捨和尚、阿闍梨，同和尚、阿闍梨；捨同梵行人，即作是言我今捨佛，何用佛？為佛有何儀？我今於佛得脫，乃至言我今得脫同梵行人，復作是言作非沙門釋子畜我，作如是謗佛、法、僧，乃至謗同梵行人，作如是等心念，口言向人說，是名捨戒非戒羸。
云何戒羸亦捨戒？若比丘不樂修梵行，少敬佛、法、僧乃至少敬同梵行人，憶念鄉土乃至奴婢，作是念我今欲捨佛、法、僧，乃至捨同梵行人，即作是言我今捨佛，何用佛？為佛有何義？我今於佛得脫，乃至脫同梵行人，復作是言作非沙門釋子畜我，作如是謗佛、法、僧，乃至謗同梵行人，作如是等心念，口言向人說，是名戒羸亦捨戒。
云何非戒羸非捨戒？若比丘於所受戒堅持不捨，不動不轉，是名非戒羸非捨戒。
行婬法者，婬法名非梵行法、懈怠法、狗法、可惡法，二身交會，出不淨，是名行婬法。
波羅夷者，名為墮法，名為惡法，名斷頭法，名非沙門法。
不共住者，如先白衣時，不得與比丘共一學、等學、不等學、不餘學，不與比丘共一羯磨、等羯磨、不等羯磨、不餘羯磨，不與比丘共一說戒、等說戒、不等說戒、不餘說戒，是名不共住。
諸佛世尊善正說法，亦善說譬說：犯婬者如鍼鼻決，不可復用；如人命盡，不可復活；如石破，不可復合；如斷多羅樹心，不可復生。
是中比丘與三種眾生行婬，犯波羅夷：人、非人、畜生。比丘與三種女行婬，犯波羅夷：人女、非人女、畜生女。與三種男人男、非人男、畜生男，三種黃門人黃門、非人黃門、畜生黃門，三種無根人無根、非人無根、畜生無根，三種二根人二根、非人二根、畜生二根行婬亦如是。
比丘與人女、非人女、畜生女三處行婬大小行處、口中，眠時、醉時、狂時、散亂心時、病壞心時、死時、噉半時，波羅夷。過半時、骨時，出不淨，僧伽婆尸沙；不出不淨，偷羅遮。無根女時，二根亦如是。
比丘與人男、非人男、畜生男二處行婬大行處、口中，眠時乃至噉半時，波羅夷。過半時、骨時，出不淨，僧伽婆尸沙；不出不淨，偷羅遮。無根男時、黃門亦如是。
於上諸處行婬，外方便，內出不淨，內方便，外出不淨，眠時乃至噉半時，波羅夷。過半時、骨時，出不淨，僧伽婆尸沙；不出不淨，偷羅遮。
比丘若為强力所逼，於上諸處行婬，入時受樂，出、住不受，出時受樂，入、住不受，住時受樂，出、入不受，出、入受樂，住時不受，入、住受樂，出時不受，出、住受樂，入時不受，出、入、住時受樂，眠時乃至噉半時，波羅夷。過半時、骨時，出不淨，僧伽婆尸沙；不出不淨，偷羅遮。出、入、住時都不受樂，不犯。
若比丘婬欲心，以男根內上諸處一分，皆波羅夷；若以指、一切外物內上諸處，皆偷羅遮。
比丘尼亦波羅夷。式叉摩那、沙彌、沙彌尼突吉羅，驅出。
不犯者：狂心、亂心、病壞心、初作，此四種不犯。下一切諸戒，皆如是，悉不復出。
佛在王舍城。爾時，有比丘名達尼迦，是陶家子，於乙羅山作草菴住。至時持缽，入城乞食，取樵人於後輒壞其菴，持材木去。食後還已，復更治之。如是至三，心轉懷恨，便作是念：我身幸能善於和泥，何為不作完成瓦屋，以免斯患？即便作之，脊棟櫨栿，榱柱桁梁，綺疏牖戶，巧妙若神，積薪燒成，色赤嚴好，大風吹時，作箜篌聲。
佛在耆闍崛山，遙見其屋，種種剋畫，色赤嚴好，問阿難言：彼是何屋？阿難白佛：是達尼迦身力所作。佛告阿難：是達尼迦所作非法。云何出家，為此惡業，殘害物命，而無哀愍？我先種種說慈忍法，如何比丘無此慈心？世尊如是種種呵已，告諸比丘：汝等往彼，破其所作。比丘受教，即往屋所。
時達尼迦從屋內出，問諸比丘：我不相犯，何為群黨欲破我屋？諸比丘言：奉世尊敕，非我等心。達尼迦言：法王所壞，我復何言？諸比丘即共破之，將達尼迦還至佛所，以事白佛。
佛以是事集比丘僧，問達尼迦：汝實作不？荅言：實作，世尊！佛種種如上呵責已，告諸比丘：從今，若比丘，作燒成瓦屋，偷羅遮；自現工巧，突吉羅。
時達尼迦復作是念：我先結草菴，輒為樵人所壞，後作瓦屋，復違法王出家之體。今寧可更求好材，建立大屋，必得久住，無復苦惱。復作是念：王舍城典材令是我知識，當往從索。念已便往，語言：我須材木，可以與我。典材令言：我於材木不得自由。問言：由誰？荅言：由王。達尼迦言：王已與我。典材令言：若王已相與，隨意取之。達尼迦便取城防大材，斷截持去。
時雨舍大臣案行諸處，遇見於道，即問典材令：何以乃持城防大材與彼比丘？荅言：非是我與。復問：是誰？荅言：是王。
雨舍即啟：不審大王何以乃以城防大材與達尼迦？王言：誰道我與？雨舍言：是典材令。王即敕左右收典材令。受教即收，將詣王所。
時達尼迦入城乞食，道路見之，問言：汝何所犯，繫縛乃爾？荅言：由大德故致此大罪，願見救免，全其性命！達尼迦言：汝且在前，吾尋後到！
時典材令既至王所，王問：汝何以乃持城防大材與達尼迦？白言：大王！不敢專輒。達尼迦言王教使與。王便敕呼。時達尼迦已在門外，王敕令前，即前見王。王問言：我以何時與比丘材？達尼迦言：王豈不憶初登位時，以一切境內草木及水，施沙門、婆羅門耶？王言：我本所施，不及有主。怪哉！比丘乃作此方便而取人物。復語言：我是灌頂王，如何當囚煞沙門？如今便可速還，詣佛法王，自當以法治汝。
時有聞者，皆驚愕言：達尼迦犯罪應死，云何呵責而便放遣？如此得脫，誰不為盜？又譏呵言：沙門釋子親受王供，而盜王材，況復我等當得無畏？沙門釋子常讚歎不盜，教人布施，如何於今躬行賊法？此等無沙門行，破沙門法。如此惡聲，展轉流布。國中不信樂佛法長者、居士、婆羅門等遙見沙門，輒種種罵。
諸比丘聞，更相問言：誰盜王材，致是惡聲？達尼迦言：是我所作。時諸比丘種種呵責：汝所作非法，不隨順道。世尊種種毀呰不與取，讚歎不盜，汝今云何躬行賊法？
諸比丘如是呵責已，將詣佛所，以事白佛。佛以是事集比丘僧，問達尼迦：汝實爾不？荅言：實爾，世尊！佛種種呵責，如須提那。
爾時，摩竭大臣出家修道，侍佛左右。佛問比丘：阿闍世王人盜齊幾，便得死罪？比丘白佛：五錢已上便與死罪。佛復以此更呵責已，告諸比丘：以十利故，為諸比丘結戒。從今，是戒應如是說：若比丘，盜五錢已上，得波羅夷，不共住。
佛在舍衛城。時有眾多比丘作是語：佛所制戒，為聚落中物，非謂空地。又有諸比丘作是語：犯與非犯，制與不制，但取無苦。便各以盜心取空地有主、無主物，取已，各生疑悔，到阿難所問阿難。阿難即以白佛。
佛以是事集比丘僧，問言：汝實爾不？荅言：實爾，世尊！佛種種呵責：聚落、空地，有何等異？呵責已，告諸比丘：從今，是戒應如是說：
若比丘，若聚落，若空地，盜心，不與取，若王若大臣，若捉，若縛，若煞，若擯，語言汝賊，汝小，汝痴，是比丘得波羅夷，不共住。
若城塹、籬柵，周迴圍遶三由旬乃至一屋，是名聚落。聚落外，除聚落所行處，是名空地。聚落外盡一箭道，有慚愧人所便利處，是名聚落所行處。
物屬他，他所護，不與而取，是名盜心。又以諂心、曲心、瞋心、恐怖心，取他物，亦名盜心。
若自取，使人取物，離本處，是名不與取。國主、聚落主、灌頂王、轉輪王，名為王。典領國事者，名為大臣。捉其手髮，名為捉。杻械枷鎖，名為縛。以刀杖等，斷其命，名為殺。驅出一住處，乃至一國，名為擯。離善法、無記法，墮不善處，名為賊。無所識，名為小。入黑闇，名為痴。
是中犯者，地中物、地上物、虛空物、聚落、聚落物、坫、坫物、田、田物、園、園物、屋、屋物、乘、乘物、擔、擔物、船、船物、池、池物、寄、還、遮路、伺路、示處、導道、教取、共取、不輸稅。
地中物者，若物在地中，比丘作念我當盜是物，發心及方便，皆突吉羅；掘地，波逸提；捉物，突吉羅；動物，偷羅遮；離本處，直五錢，波羅夷，減五錢，偷羅遮。
地上物者，物在地上，若床、架、机、橙、戶楣、梁棟，乃至屋上、樹上，如是等盡名地上物。比丘作念我當盜是物，發心及方便，乃至捉物，皆突吉羅；動物，偷羅遮；離本處，直五錢，波羅夷，減五錢，偷羅遮。
虛空物者，若以神力置物空中，或有主鳥銜，或風吹來。比丘作念我當盜是物，發心及方便，皆突吉羅；動物，偷羅遮；離本處，直五錢，波羅夷，減五錢，偷羅遮。
聚落者，周圍三由旬乃至一屋處。比丘作是念我當盜是聚落，發心及方便，皆突吉羅；打杙、椎椎，波逸提；繩量諍得，直五錢，波羅夷，減五錢，偷羅遮。
聚落物者，隨聚落中所有物。比丘作念我當盜是物，得者，波羅夷。
坫者，比丘作念我當盜是坫，發心及方便，皆突吉羅；打杙、椎椎，波逸提；繩量諍得，波羅夷。
坫物者，隨坫中所有物。比丘作念我當盜是物，得者，波羅夷。
田者，水陸諸田。比丘作念我當盜是田，發心及方便，皆突吉羅；打杙、椎椎，波逸提；繩量諍得，波羅夷。
田物者，隨田中所出五穀諸物。比丘作念我當盜是物，得者，波羅夷。
園者，果菜諸園。比丘作念我當盜是園，發心及方便，皆突吉羅；打杙、椎椎，波逸提；繩量諍得，波羅夷。
園物者，隨園中所出物。比丘作念我當盜是物，得者，波羅夷。
屋者，在家、出家人所居屋若重屋。比丘作念我當盜是屋，發心及方便，皆突吉羅；打杙、椎椎，波逸提；繩量諍得，波羅夷。
屋物者，隨屋中所有物。比丘作念我當盜是物，得者，波羅夷。
乘者，象、馬、車、輿諸乘。比丘作念我當盜是乘，發心及方便，乃至捉時，皆突吉羅；動物，偷羅遮；離本處，直五錢，波羅夷，減五錢，偷羅遮。
乘物者，隨乘上所有物。比丘作念我當盜是物，得者，波羅夷。
檐者，頭戴、肩檐、背負、手提，盡名為檐。比丘作念我當盜是檐，發心及方便，皆突吉羅；動時，偷羅遮；離本處，直五錢，波羅夷，減五錢，偷羅遮。
檐物者，隨擔中所有物。比丘作念我當盜是物，得者，波羅夷。
船者，皮船、瓶船、木船、箄筏，盡名為船。比丘作念我當盜是船，發心及方便，皆突吉羅；動時，偷羅遮；離本處，直五錢，波羅夷，減五錢，偷羅遮。
船物者，隨船上所有物。比丘作念我當盜是物，得者，波羅夷。
池者，陂、湖諸水，盡名為池。比丘作念我當盜是池，發心及方便，皆突吉羅；打杙、椎椎，波逸提；繩量諍得，直五錢，波羅夷，減五錢，偷羅遮。
池物者，隨池所出物。比丘作念我當盜是物，得者，波羅夷。
寄者，人寄比丘物。盜心不還，物主心捨，直五錢，波羅夷；減五錢，偷羅遮。
寄還者，比丘受他寄物。盜心不與彼人，直五錢，波羅夷；減五錢，偷羅遮。
遮路者，比丘為賊遮路，不聽異人來。伺路者，伺候見人，便往語賊。示處者，比丘示賊路處。導道者，比丘在賊前道。教取者，教賊取物之方。共取者，共賊取物。不輸稅者，比丘應輸稅而不輸。如上諸事，取物直五錢，波羅夷；減五錢，偷羅遮。
若人物，不與取，五錢已上，比丘、比丘尼波羅夷；式叉摩那、沙彌、沙彌尼突吉羅、驅出。非人物，不與取，比丘、比丘尼偷羅遮，式叉摩那、沙彌、沙彌尼突吉羅。畜生物，不與取，皆突吉羅。
四種取人重物不犯：自想取、同意取、暫用取、非盜心取。
佛在毗舍離。爾時，世尊告諸比丘：修不淨觀，得大果利。時諸比丘即皆修習深入，厭惡、恥愧此身。譬如少年好憙淨潔，澡浴塗身，著新淨衣，忽以三屍嬰加其頸，膿血遍身，虫流滿體，其人苦毒，無復餘想，但念何當脫此恥辱。諸比丘厭惡此身，亦復如是。其中或有自殺，展轉相害，或索刀繩，或服毒藥。
有一比丘厭惡身已，便往彌鄰旃陁羅所，語言：為我斷命，衣缽相與。時旃陁羅為衣缽故，即以利刀而斷其命，有血汙刀，持至婆求末河洗之，尋生悔心，作是念：我今不善！云何為小利故，而斷持戒沙門性命，得無量罪？
時自在天魔知其心念，譬如壯士屈申臂頃，來至其前，從水踊出，立於水上，讚言：善哉！汝得大利，斷持戒沙門命，未度者度，福慶無量，天神記錄，故來告汝！時旃陁羅便生惡邪見，心大歡喜：我今當更度未度者。
彼旃陁羅善知厭身、未厭身相：若凡夫比丘未離於欲，舉刀向時，心恐怖者是未厭身，我若殺之，得福甚少，我今當求已得道果，無恐怖者。於是手執長刀，從房至房，從經行處至經行處，高聲唱言：欲滅度者，我當度之。時諸比丘厭惡身者，皆出就之，尋斷其命，於一日中，殺十、二十乃至六十。以是因緣，僧數減少，大德聲聞，悉不復現。
爾時，世尊從三昧起，在露處坐，大眾圍繞，觀視僧眾，告阿難言：今日僧眾何故減少？阿難白佛：世尊一時為諸比丘說不淨觀，比丘修習，厭惡身苦，轉相殘殺，乃至彌鄰一日之中，傷害梵行六十人命，是故今日僧眾減少。善哉，世尊！唯願更說餘善道法，令諸比丘得安樂住。佛告阿難：汝今宣令依止毗舍離比丘，皆使來集，普會講堂。
阿難受教，即呼來集，集已，白言：惟願聖知時。世尊從坐起，至講堂，就座而坐，問諸比丘：實有上事不？荅言：實爾，世尊！佛種種呵責：汝等愚痴，所作非法！豈不聞我所說慈忍護念眾生，而今云何不憶此法？呵已，告諸比丘：若自殺身，得偷羅遮罪。又告：從今已後，應修安般念，樂淨觀，樂喜觀。觀已，生惡、不善法，即能除滅。以十利故，為諸比丘結戒。從今，是戒應如是說：若比丘，手自殺人，斷其命，是比丘得波羅夷，不共住。
爾時，眾多比丘得重病，有諸比丘來，問訊言：大德，病寧有損，苦可忍不？病比丘言：病猶未損，苦不可忍。便語諸比丘與我刀繩與我毒藥與我增病食將我至高岸邊，時諸比丘皆隨與之。病比丘或以刀自刺，或以繩自絞，或服毒藥，或食增病食，或墜高岸，或自斷其命。諸比丘見其死已，便生悔心，以白阿難。阿難將至佛所，以事白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責：汝等愚痴！自斷人命、與刀令死，有何等異？從今，是戒應如是說：若比丘，自斷人命，持刀授與，得波羅夷，不共住。
復有比丘得重病，諸比丘來，問訊如上。語諸比丘：與我刀、繩、毒藥。諸比丘言：佛不聽我與人自殺之具。然我有知識獵師，當為汝喚，令斷汝命。病比丘言：為我速喚彼。比丘走語獵師言：此有比丘得重病，不復樂生，汝為斷命，可得大福。獵師言：若殺生得大福者，屠膾之人得大福耶？汝等比丘自言有慈悲心，今教人殺！教人殺與自殺有何等異？時諸比丘皆生悔心，往白阿難。阿難將至佛所，以事白佛。
佛以是事集比丘僧，問諸比丘：汝實爾不？荅言：實爾，世尊！佛種種呵責，語諸比丘言：自殺、教人殺，有何等異？從今，是戒應如是說：若比丘，自殺、教人殺，得波羅夷，不共住。
復有比丘得重病，諸比丘問訊如上，語病者言：汝等戒行具足，應受天福，若自殺者，必得生天，何用如是久受苦為？病比丘言：若當如是，雖有此苦，不能自殺。何以故？若自殺者，犯偷羅遮罪，又復不得廣修梵行。又呵言：自手殺人、教人自殺，有何等異？而汝比丘為此惡業！
諸長老比丘聞，種種呵責，將至佛所，以事白佛。佛以是事集比丘僧，問諸比丘：汝實爾不？荅言：實爾，世尊！佛種種呵責：汝等愚痴！自手殺人、教人自殺，有何等異？從今，是戒應如是說：若比丘，自手殺人，教人自殺，得波羅夷，不共住。
復有比丘得重病，諸比丘問訊如上，亦語病者言：汝等梵行已立，死受天樂，何用久受如此病苦而不自殺？病比丘言：我等雖爾，不能自殺。何以故？佛制自殺犯偷羅遮。又我病差，得修梵行。
爾時，彼國又有賊難，諸白衣骨肉分離，備諸痛惱，比丘語言：汝等已修生天福業，何用受此骨肉生離，憂悲之苦，而不自殺？荅言：我雖憂悲，不能自殺。何以故？在世遭苦，知修道業。又呵：沙門之道，慈忍眾生，云何讚死，欲人自殺？自殺、讚死，有何等異？
諸長老比丘聞，種種呵責，將至佛所，以事白佛。佛以是事集比丘僧，問諸比丘：汝實爾不？荅言：實爾，世尊！佛種種呵責：汝所作非法！自殺、讚死，有何等異？從今，是戒應如是說：
若比丘，若人若似人，若自殺，若與刀、藥殺，若教人殺，若教自殺，譽死、讚死咄，人用惡活為？死勝生，作是心，隨心殺，如是種種因緣，彼因是死，是比丘得波羅夷，不共住。
入母胎已後，至四十九日，名為似人，過此已後，盡名為人。自以手足、刀杖、毒藥等殺，是名自殺。彼欲自殺，求殺具，而與之，是名與刀、藥殺。使人殺，是名教人殺。教人取死，是名教自殺。言死勝生，是名譽死、讚死。隨心遣諸鬼神殺，是名作是心，隨心殺。
是中犯者，自殺、遣使、展轉使、重遣、指示、言說、眠時說、向眠說、醉時說、向醉說、狂時說、向狂說、亂心說、向亂心說、病壞心說、向病壞心說、遣書、作相、手語、相似語、獨獨想、不獨獨想、獨不獨想、戲語、色、聲、香、味、觸、優波頭、優波奢、優波害。
自殺者，自以手足、刀杖等殺；彼人死者，波羅夷。
遣使者，遣使殺彼人；彼人死者，波羅夷。
展轉使者，遣某甲殺，某甲不自殺，轉使乙殺；死者，波羅夷。
重遣者，始受使人不得殺，還報比丘，比丘更遣使殺；死者，波羅夷。
指示者，指示日月星宿，語人言汝福應生彼，汝可自殺；從而死者，波羅夷。
言說者，說生過惡，讚歎死时；因此死者，波羅夷。
眠時說者，比丘眠中說先所念言：汝功德已成，應可自殺。彼人聞已，待覺問言：汝何故說此？荅言：我眠中欲利益汝故作是語。汝今覺，亦作是語。汝可隨我語死。彼因是死者，波羅夷。
向眠說者，向眠人作是語：汝功德已成，可以刀等自殺。鬼神令眠中聞。即覺問言：汝何故說此？荅言：汝眠時，我欲利益汝故作是語。汝今覺，亦作是語。汝可隨我語死。因是死者，波羅夷。
醉時說者，醉中說先所念言：汝功德已成，應以刀等自殺。彼人聞已，待醒問言：汝何故說此？荅言：我醉時欲利益汝故作是語，今醒，亦作是語。汝可隨我語死。因是死者，波羅夷。
向醉說者，作是言：汝功德已成，汝可以刀等自殺。醉醒已問言：汝何故說此？荅言：我欲利益汝故，汝醉時作是語。汝今醒，亦作是語。汝可隨我語死。因此死者，波羅夷。
狂時說、向狂說、亂心說、向亂心說、病壞心說、向病壞心說亦如是。
遣書者，比丘遣書令殺。彼作書，字字偷羅遮；書至彼，彼因是殺死者，波羅夷。
作相者，比丘語人言：汝看我坐起，舉手下手，口言寒暑時便殺彼。彼見相，便殺死者，波羅夷。
手語者，作手語教人殺。彼隨此殺死者，波羅夷。
相似語者，比丘作相似語教人殺。彼隨此殺死者，波羅夷。
獨獨想者，突吉羅；不獨獨想、獨不獨想者，偷羅遮。
戲語者，比丘戲笑語：汝功德已成，可應自殺。彼人問言：何故說此？比丘荅言：我先雖是戲言，今意實爾，汝可自殺。因此死者，波羅夷。
色者，若比丘作咒術召惡色鬼神，使恐怖人。因此死者，波羅夷。
聲者，若比丘作是語汝父母、兒女已死，財物破散，作如是語，欲令憂惱自殺。因此死者，波羅夷。
香者，以毒合和諸香，令嗅便死。因是死者，波羅夷。
味者，以毒著食中令食。因是死者，波羅夷。
觸者，以迦毗毒藥塗身殺。因是死者，波羅夷。
優波頭者，為一切眾生作穽殺。若人墮死，波羅夷；非人墮死，偷羅遮；畜生墮死，波逸提。
優波奢者，作弱床，薄覆其上，下安殺具，使人坐上。因是死者，波羅夷。
優波害者，作蠱毒殺。因是死者，波羅夷。
若比丘作是念我當殺彼人，發心時，突吉羅；作方便時，偷羅遮；死者，波羅夷。若殺非人，偷羅遮。若殺畜生，波逸提。
比丘尼亦如是。式叉摩那、沙彌、沙彌尼突吉羅。
不犯者，慈愍心，無殺心。
佛在毗舍離。時世飢饉，乞食難得，諸比丘入城分衛，都無所獲。爾時，世尊告諸比丘：汝等各隨知識，就彼安居，莫住於此，受飢饉苦。比丘受教，有往摩竭國者，有往婆求末河邊聚落中者。
往河邊諸比丘集，共議言：今乞食難得，此聚落中有信樂者，我等當共更相讚歎：某得初禪，我亦得之某得二禪、三禪、四禪、四無量處、四無色定，我亦如是某得四念處，乃至八正道分、三解脫門，我亦如是某得八解脫、九次第定、十一切入、十直道，我亦如是某得堅信、堅法、四沙門果、三明、六神通，我亦如是。諸居士聞，必生希有心，作是語：我得善利，乃有如是得道聖人，安居我邑。便當具諸餚膳，供養我等。我等無乏，得安樂住。議已，即便入城，到諸富家共相稱讚，如上所說，語言：汝得大利，聖眾福田依汝聚落。諸居士聞，生希有心，歎未曾遇，皆減己分，不復祭祠，斷施餘人，并以供養。
諸佛常法，二時大會春、夏末月，諸方比丘皆來問訊。摩竭國諸比丘安居竟，羸瘦憔悴，來詣佛所，頂禮佛足，卻住一面。諸佛常法，客比丘來，皆加慰問，問言：汝等安居和合、乞食易得、道路不疲耶？諸比丘言：安居和合，道路不疲，但乞食難得。時佛為說種種妙法，示教利喜，令隨所住。
婆求末河諸比丘身體充悅，來詣佛所，頂禮佛足，卻住一面。佛亦如上慰問。諸比丘白言：安居和合，乞食易得，道路不疲。佛即問言：今世飢饉，乞求難得，汝等云何而獨言易？諸比丘白佛：我等在彼，以乞食難得，更相讚歎。具說如上。佛即問言：汝等讚歎，為實為虛？比丘白佛：有實有虛。佛種種呵責虛者：汝等非法，不隨順道，出家之人所不應作！寧噉燒石，呑飮洋銅，不以虛妄，食人信施。汝等豈不聞我毀呰妄語之罪，種種讚歎不妄語德耶？而今云何為利養故，虛誑自說得過人法？復呵責言：諸比丘！世閒有五大賊：一者，作百人至千人主，破城聚落，害人取物；二者，有惡比丘將諸比丘遊行人閒，邪命說法；三者，有惡比丘於佛所說法，自稱是我所造；四者，有惡比丘不修梵行，自言我修梵行；五者，有惡比丘為利養故，空無過人法，自稱我得。此第五賊名為一切世閒天、人、魔、梵、沙門、婆羅門中之最大賊。汝等云何為小利養，作最大賊？如是呵責已，告諸比丘：以十利故，為諸比丘結戒。從今，是戒應如是說：若比丘，不知不見過人法、聖利滿足，自稱我如是知，如是見，後時若問若不問，為出罪求淸淨故，作是言我不知言知，不見言見，空誑妄語，是比丘得波羅夷，不共住。
佛在舍衛城。有眾多少聞比丘不學不問，無過人法，自謂我知、我見、我證。彼於後時，聞諸比丘講論得道、未得道相，乃悟非道，生慚愧心，作是念：我等先未得謂得，將無犯波羅夷罪？復有少聞比丘不學不問，無過人法，自謂我知、我見、我證。彼於後時，廣學諸經，生慚愧心，作是念：如我今解佛所說法，先未得謂得，是增上慢，將無犯波羅夷罪？復有少聞比丘不學不問，無過人法，自謂我知、我見、我證。彼於後時，廣修梵行，得入道果，生慚愧心，作是念：我先未得謂得，是增上慢，將無犯波羅夷罪？諸比丘念已，各詣阿難，皆以問之。阿難將至佛所，具以白佛。
佛以是事集比丘僧，各隨其事問諸比丘：汝實爾不？荅言：實爾，世尊！佛告諸比丘：有五種現過人法：一者愚痴，二者亂心，三者隨惡，四者增上慢，五者實有。若愚痴、亂心、增上慢、實有，而自言我得，犯波羅夷者，無有是處。從今，是戒應如是說：
若比丘，不知不見過人法、聖利滿足，自稱我如是知，如是見，是比丘後時，若問若不問，為出罪求淸淨故，作是言我不知言知，不見言見，空誑妄語，除增上慢，是比丘得波羅夷，不共住。
不知不見者，不知不見過人法。一切出要法，謂諸禪解脫、三昧正受、諸聖道果，是名過人法。於佛所說苦、集、滅、道，已辦已足，更無所求，是名聖利滿足。自說我如是知見法，法亦知見我，是名自稱我如是知，如是見。
若一月乃至一歲後，問汝云何得，何處得，從誰得，以何法得？，若不問，而自發露所犯，求戒淨、心淨、見淨、疑淨，言我不知不見苦、集、滅、道，言知言見，虛誑妄語，雖作如此發露，故得波羅夷。
是中犯者，有二種得波羅夷：一者，先作是念我當虛說得過人法；二者，當說時作是念我今虛說得過人法。復有三種得波羅夷，二如上說，三者，作是念我已虛說得過人法。復有四種得波羅夷，三如上說，四者異見說過人法。復有五種得波羅夷，四如上說，五者異想說過人法。復有六種得波羅夷，五如上說，六者異忍說過人法。復有七種得波羅夷，六如上說，七者異樂說過人法。復有八種得波羅夷，七如上說，八者不隨問荅說過人法。
有四種非聖語，四種聖語。非聖語者，不見言見，不聞言聞，不覺言覺，不知言知。聖語者，見言見，聞言聞，覺言覺，知言知。又八種非聖語，八種聖語。非聖語者，不見言見，見言不見，不聞言聞，聞言不聞，不覺言覺，覺言不覺，不知言知，知言不知。反上名八聖語。又十六非聖語，十六聖語。非聖語者，不見言見，不聞言聞，不覺言覺，不知言知，見言不見，聞言不聞，覺言不覺，知言不知，見疑言不疑，聞疑言不疑，覺疑言不疑，知疑言不疑，見不疑言疑聞，不疑言疑，覺不疑言疑，知不疑言疑。反上名十六聖語。
若比丘向人自稱得過人法，解者，波羅夷；不解者，偷羅遮。向非人說，偷羅遮；向畜生說，突吉羅。
比丘尼亦如是。式叉摩那、沙彌、沙彌尼突吉羅。
不犯者，實語。
佛在舍衛城。爾時，長老優陁夷為欲火所燒，身體羸瘦，纔有氣息，以手出不淨，得安樂住。有異比丘亦復羸瘦，優陁夷問：汝何故爾？荅言：長老，我為欲火所燒，是故如是。優陁夷言：我先亦爾，以手出不淨，得安樂住。汝若法我，亦當如是。彼比丘言：汝所作非法，非淸淨行，破沙門法，不隨順道。世尊種種呵欲、欲想、欲覺、欲熱，斷欲想，除欲覺，滅欲熱，說欲如赤骨，如毒藥。汝今云何以此手出於不淨，受人信施，復以教人？呵責已，將至佛所，以事白佛。
佛以是事集比丘僧，問優陁夷：汝實爾不？荅言：實爾，世尊！佛亦種種如上呵責已，告諸比丘：以十利故，為諸比丘結戒。從今，是戒應如是說：若比丘，故出不淨，僧伽婆尸沙。
爾時，諸比丘不一心眠，夢失不淨，覺作是念：我夢中亦有心，亦動身，失不淨，將無犯僧伽婆尸沙耶？或有發露者，或有行摩那埵者，或有出罪者，或有直白佛者。
佛以是事集比丘僧，問諸比丘：汝等實爾不？荅言：實爾，世尊！佛種種呵責：汝等不應散亂心眠。若散亂心眠，犯突吉羅。散亂心眠有五過失：一者惡夢，二者善神不護，三者不得明相，四者無覺法心，五者失不淨。不散亂心眠有五德：無惡夢，善神護，得明相，有覺法心，不失不淨。有五因緣，眠時形起：一者大便盛，二者小便盛，三者風盛，四者虫嚙，五者欲盛。復告諸比丘：若未離欲、恚、痴，散亂心眠，必失不淨。雖未能離，以繫念心眠者，無有是過。從今，是戒應如是說：
若比丘，故出不淨，除夢中，僧伽婆尸沙。
故出不淨者，發心，身動，出不淨也。僧伽婆尸沙者，此罪有殘，猶有因緣，尚可治，有恃怙，得在僧中求除滅也。不淨有十種：一者靑色，二者黃色，三者紅色，四者黑色，五者赤色，六者白色，七者乳色，八者酥色，九者油色，十者蜜色。
若發心，身動，欲出靑色，而黃色乃至蜜色出，皆僧伽婆尸沙。若發心，身動，欲出黃色乃至蜜色，而餘色出亦如是。有十種發心，身動，出不淨，皆僧伽婆尸沙：一者自試，二者除病，三者為顏色，四者為力，五者為樂，六者為布施，七者為生天，八者為外道祠天會，九者為種子，十者為火祠。有五種發心，身動，出不淨，皆僧伽婆尸沙：內色、外色、虛空、風、水。內色者，己身；外色者，他身；虛空者，空中動身；風者，向風行；水者，逆水行。又有五種發心，身動，出不淨，僧伽婆尸沙：大便盛、小便盛、風盛、虫嚙、欲盛。
若發心，身不動，不出不淨；發心，身不動，出不淨皆突吉羅。發心，身動，不出不淨，偷羅遮。不發心，身動，不出不淨；不發心，身動，出不淨；不發心，身不動，出不淨皆不犯。眠時出不淨，覺時發心，身動，偷羅遮。眠時身動，覺時發心，出不淨，突吉羅。眠時發心，覺時身不動，出不淨，不犯。沙彌突吉羅。
佛在舍衛城。爾時，長老優陁夷為欲火所燒，作是念：故出不淨，世尊已制。今當方便與女人相觸，取細滑樂。便掃灑房內，敷好床座，取一小床，於露地坐。有諸女人同來遊觀，語優陁夷言：我等故來，欲看房舍。荅言：姊妹隨意看之。便將入房，閉戶開窗，種種摩觸，或捉或抱，或案或摩，或舉上或舉下，或騎或越。其中喜者便語之言：何不近作，徒用此為？優陁夷言：佛不聽我作根本事。其不喜者便瞋恚言：本謂此處安隱，而今反成恐怖之地，水中火然，未足為喻！白衣在家，猶恥此事，云何比丘乃作是惡？即歸其家，人人宣語。
諸不信樂佛法者種種呵罵言：我等白衣摩觸女身，沙門釋子亦復如是，徒剃此頭，與我何異？無沙門行，破沙門法。如是惡名流布天下。
復有一婆羅門將婦遊觀，次到優陁夷房，語言：我欲與婦同看房舍。優陁夷言：不得一時，可前後入。婆羅門言：若不得俱，聽婦先入。婦既入房，優陁夷亦復如前種種摩觸，久久乃出。
夫語婦言：何以乃久，不復欲看餘房舍耶？婦言：止！止！莫作是語！但入一房，垂死得出，何應復看諸餘房舍？夫問所以，婦具以荅。時婆羅門即便罵言：沙門釋子云何乃作如此惡業？入舍衛城，四衢道中、街巷市里，處處唱言：沙門釋子摩觸我婦！諸不信佛法者種種呵罵：沙門釋子行惡如此，云何自稱淨修梵行？
諸長老比丘聞，種種呵責，具以白佛。
佛以是事集比丘僧，問優陁夷：汝實爾不？荅言：實爾，世尊！佛種種呵責已，告諸比丘：以十利故，與諸比丘結戒。從今，是戒應如是說：
若比丘，欲盛變心，觸女人身，若捉手，若捉髮，若捉一一身分，摩著細滑，僧伽婆尸沙。
欲盛變心者，向欲心深發，心事幾成，變善法、無記法墮不善處。女人者，人女乃至初生。觸者，身上處處，種種摩觸，乃至一髮。
比丘五事觸女人，僧伽婆尸沙：女女想、人女、活女、心染，以親近情，摩觸覺而受。乃至觸髮亦如是。
五事觸女人，偷羅遮：女女想、人女、活女、心染，不以親近情，摩觸覺而受。乃至觸髮亦如是。女人觸比丘亦如是。
五事觸女人不犯：女女想、人女、活女、心染，不以親近情，而女人捉比丘，比丘作方便求脫，雖覺觸而不受。乃至觸髮亦如是。
又女女想、女疑，女無根想，女二根想，觸，僧伽婆尸沙。女男想、女黃門想，觸，偷羅遮。男男想、男疑，男黃門想，觸，突吉羅。男女想、男無根想、男二根想，觸，偷羅遮。黃門亦如是。無根無根想、無根疑，無根二根想，無根女想，觸，僧伽婆尸沙。無根男想，無根黃門想，觸，偷羅遮。二根亦如是。
比丘與無衣女人相觸，僧伽婆尸沙；與有衣女人相觸，偷羅遮。女人捉無衣比丘，僧伽婆尸沙；捉有衣比丘，偷羅遮。比丘與女人俱有衣，相觸，突吉羅。比丘捉女人衣，女人捨衣與比丘，偷羅遮。女人捉比丘衣，比丘不捨衣與女人，突吉羅。比丘觸死人女、非人女，偷羅遮；捉畜生女，突吉羅。沙彌，突吉羅。
佛在舍衛城。爾時，長老優陁夷為欲火所燒，作是念：故出不淨、觸女人身，世尊已制。今當更作方便，向諸女人作麤惡語，取悅欲樂。復掃灑房，於露地坐。女人來觀，將入閉戶，皆如上說。便於房內，與女人種種麤惡語，作如是問：汝手、腳、背、膊、腰、腹、頸、乳、頭、面、爪、髮、大小便處何似？復言：姊妹，汝手腳乃至大小便處惡？又言：姊妹，汝手腳乃至大小便處好？又問：汝夫近汝時云何？又教：汝若隨我意，與汝珍寶。又從乞願：與我從事，一切天神皆證我心。諸女人聞，喜、不喜者亦如上說。
長老比丘聞，種種呵責，以事白佛。
佛以是事集比丘僧，問優陁夷：汝實爾不？荅言：實爾，世尊！佛種種呵責已，告諸比丘：以十利故，與諸比丘結戒。從今，是戒應如是說：
若比丘，欲盛變心，向女人麤惡語，隨婬欲法說，僧伽婆尸沙。
是中犯者，毀、譽、乞、願、問、反問、教。比丘五事與女人麤惡語女女想、人女、活女、心染，以親近情，從毀、譽乃至教，彼解者，僧伽婆尸沙；不解者，偷羅遮。毀者，毀呰女人三處若小，若大，形色惡。譽者，讚歎女人三處不小、不大、形色好。乞者，從女人乞三處，若能與我，我能隨汝意。願者，願得汝三處，得汝三處，是福樂人。問者，問汝夫於三處中，幾種行欲？幾時作？。反問者，問汝夫於三處中不如是作耶？。教者，教言汝以三處隨男子意，則為男子之所敬愛。
女女想乃至二根二根想，皆如上說。
又有五種遣使、書，作相，動手，相似語，彼解者，偷羅遮；不解者，突吉羅。
比丘面與人女麤惡語，解者，僧伽婆尸沙；不解者，偷羅遮。向非人女麤惡語，偷羅遮；向畜生女麤惡語，突吉羅。沙彌突吉羅。
佛在舍衛城。爾時，長老優陁夷為欲火所燒，作是念：故出不淨、摩觸女身、向女人麤惡語，佛皆已制。我今當向女人自讚供養身，取悅意樂。又掃灑房，種種如上。便於房內，語女人言：姊妹，汝供養沙門、婆羅門乃至入禪定、得四道果，不如以婬欲供養持戒者。諸女人聞，有喜、不喜，乃至佛種種呵責，皆如上說。呵責已，告諸比丘：以十利故，為諸比丘結戒。從今，是戒應如是說：
若比丘，欲盛變心，向女人自讚供養身，言姊妹，婬欲供養，是第一供養，僧伽婆尸沙。
若作種種語，讚欲供養身，語語突吉羅。若言不如以婬欲供養，語語偷羅遮。若言婬欲供養，是第一供養，僧伽婆尸沙。以五事自讚供養身女女想、人女、活女、心染，以親近情，言婬欲供養，是第一供養，解者，僧伽婆尸沙；不解者，偷羅遮。女女想乃至二根二根想，遣使乃至相似語，面與女語，向非人女、畜生女，皆如上說。沙彌突吉羅。
佛在舍衛城。爾時，有長者名迦留，聰明利根，善斷人疑。舍衛城人凡有所作，乃至婚姻，無不諮問，言與便與，不與便不與。得好者言：由迦留故，我得是好，當使迦留亦得是樂。得惡者言：由迦留故，我得是惡，亦使迦留受是苦劇。如是醜名、善譽，充塞一國。
迦留後時以信出家，諸諮問者日月更甚，乃至波斯匿王亦自親詣，諮問國事。喜怒之聲，轉倍於前。
時有寡婦，其女色貌，邑里第一，求婚者眾，皆不許之，荅言：若就我居如子法者，乃當相與。時有婆羅門，財富無量，語寡婦言：與我兒婚，汝女可得長處安樂。荅亦如初。
於是婆羅門便訪眾人：誰數來往此人家者？有人語言：沙門迦留與此家數。即請迦留，長供養之。既相狎習，便以事白：我欲為兒求某甲女，願屈大德為我語之！
迦留便著衣持缽，往到彼舍。寡婦即出，禮拜問訊。迦留語言：汝可以女與某甲婚，其家饒富，必得安樂。荅由如初。迦留復言：若不與者，此女後大必當委叛。何為失女，又失好婿？寡婦聞此，僶俛從許。迦留還報，即便成婚。
其後夫家遇婦甚苦，遣信白母：願語夫家，小得閑樂！母報女言：須迦留來，當使語之。
迦留後日到寡婦家。寡婦具白女之辛苦，婚本相由，願為語之。迦留荅言：此女無福，致此苦劇，若有福者，何緣至此？我沙門法，不應知人此世俗事。寡婦罵言：先知人事，今云不應，如此惡人，終令不吉！種種咒罵，言辭苦切。
鄰人聞之，咸來諫言：汝女薄相，致此苦劇，何豫沙門，而苦咒罵？寡婦荅言：汝豈不知，由此沙門，使我稚女致此苦劇？時不信樂佛法者皆作是言：汝信沙門，女受此苦，若復用其語，方當劇是。復呵罵言：我等白衣行媒嫁法，沙門釋子亦復如是，徒剃此頭，著壞色衣！所行如此，與我何異？於是惡名流布遠近。
諸長老比丘聞，種種呵責，將至佛所，以事白佛。
佛以是事集比丘僧，問迦留：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，行媒法，僧伽婆尸沙。
爾時，舍衛城中諸豪姓欲得年長童女，共行私通，恥自宣意，因無行人，便語六群比丘：汝可為我宣此意旨。若須物者，一日、一宿，乃至一會，為須幾許？六群比丘即詣諸女，具以意問。有人見之，皆共譏論：沙門釋子淨修梵行，而今云何行此惡業？搆合邪非，白衣所恥，此諸沙門無有慚愧。
諸長老比丘聞，種種呵責，將至佛所，以事白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：
若比丘，行媒法，若為私通事，持男意至女邊，持女意至男邊，乃至一交會，僧伽婆尸沙。
有十種女、十種男。十種女者，父母所護、兄姊所護、親里所護、自護、法護、自任、衣物、共誓、有主、作信。父母所護者，女有父母，父母能與能奪。兄姊、親里亦如是。自護者，身得自在，自與自奪。法護者，正法出家，修行梵行。自任者，自隨所樂。衣物者，受他衣物。共誓者，與人要誓。有主者，女人屬夫。作信者，受他片致要一日、一月，乃至一交會。十種男亦如是。
若比丘受父母所護男語，突吉羅；語父母所護女，乃至作信女，偷羅遮。不許，還報，偷羅遮；許，還報，僧伽婆尸沙。
若比丘受父母所護男語，語父母所護女，女言可語我父母，比丘以此語還報，偷羅遮。
父母所護男又令比丘語彼女父母，受此語，突吉羅。語彼女父母，及不許，還報，偷羅遮；許，還報，僧伽婆尸沙。
受父母所護男語，語兄姊、親里所護女亦如是。乃至受作信男語，語父母所護女，乃至語作信女亦如是。
若比丘受父母所護女乃至作信女語，語父母所護男，乃至語作信男亦如是。
有六種語：自、使、書、使使、相似語、相。若比丘受自語，自語彼，自還報，僧伽婆尸沙。若比丘受自語，使語彼，還自報；受自語，自語彼，使還報；受自語，使語彼，使還報皆僧伽婆尸沙。受自語乃至相，語彼，相還報亦如是。若比丘乃至受相，語亦如是。
若比丘為人男、人女邊行媒法，僧伽婆尸沙；人男、非人女邊行媒法，偷羅遮；人男、畜生女邊行媒法，突吉羅。為人女亦如是。為非人男、人女邊行媒法，偷羅遮；畜生男、人女邊行媒法，突吉羅。為人女、黃門邊行媒法，突吉羅。若比丘為男借女，為女借男，長使，偷羅遮。
比丘尼亦如是。式叉摩那、沙彌、沙彌尼突吉羅。
不犯者，為和合故。
佛在舍衛城。爾時，阿荼脾邑諸比丘自乞作房，從諸居士求車、求車直，求人、求人直，材木草竹皆從求索。居士厭之，見皆逃避。諸比丘乞，不復能得，便自斫伐草木，掘地取土。
有一大德比丘自斫神樹，樹神小兒時戲樹閒，斫斷其指。樹神痛惱，便興惡意，欲來打之，復作是念：此大威德，若我打者，或以之死，使我長夜受諸苦惱。又作是念：世尊今在此城，當往白之。佛有教敕，我當奉行。即詣祇桓，具以白佛。
爾時，世尊讚歎樹神：善哉！善哉！汝所念善。今此比丘實有威德，若當打者，必受苦報。復告樹神：某處有大樹，未有所屬，汝可依之。受教即往。
於是世尊漸漸遊行，到阿荼脾邑。長老大迦葉晨朝著衣持缽，入城乞食。居士見之，悉皆逃走。迦葉怪之，問於行人。行人荅言：此諸比丘造作房舍，乞求無厭，邑人患苦，所以見仁，皆悉逃走。迦葉食後，還到佛所，以事白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責：汝等應修少欲知足，不應多事，乞求無厭。
又告比丘：乃過去世，於恒水邊，有一仙人住於石窟。爾時，龍王日從水出，以身七匝圍繞仙人，舒頭在上，下向敬視。仙人後時遊行人閒，弟子守窟，龍亦如前日來恭敬。弟子怖畏，即大羸瘦。我於爾時行菩薩道，遊恒水邊，見其如此，即問其故。具荅如是。我復問言：汝今欲不復見龍耶？荅言：爾。又問：汝見龍咽下有何等物？荅言：有摩尼珠。吾復語言：龍若來時，汝便合掌，向龍作如是語：我今須汝咽下摩尼，願以施我。爾時，仙人弟子聞我語已，龍從水出，便從索之。龍聞乞珠，不前不卻，默然而住。時仙人弟子復為龍王說此偈言：
龍王今須汝，咽下摩尼珠，意甚愛樂之，如何默無言？
龍即以偈荅：
我一切所須，皆由此珠得，汝今從吾乞，永絕不復來。
如火急爆聲，使人心恐懼，我今聞汝言，惶怖踰於是。
於是世尊引古說偈：
乞者人不愛，數則致怨憎；龍王聞乞聲，一去不復還。
又告比丘：龍王受自然業報，猶尚不憙聞於乞聲，今諸居士營求滋汲，困苦所得，汝等云何數數從乞？
又告比丘：吾昔一時，在舍衛城。有比丘安居竟，來至我所。我時問言：何處安居？安居安隱、乞食易得、道路不疲耶？彼荅我言：在雪山脇林下安居，安居安隱，乞食易得，行路不疲，惟患眾鳥夜鳴所亂，不得專一坐禪、思惟。我問比丘：汝等今猶樂彼林不？荅言：甚樂。我言：汝便還彼，眾鳥暮來，合掌向言：我今須汝毛羽，可以見與。中夜、後夜亦復如是。比丘受教，如敕從乞。於是眾鳥夜共議言：今此比丘從我等乞，為當與不？皆曰：不可。便飛而去，永不復還。告諸比丘：鳥猶不喜聞有乞聲，況於人乎？
又告比丘：過去世時，有迦夷國，王好憙布施，給諸窮乏。時有梵志，王甚愛重，未嘗從王有所求乞。爾時，彼王為說偈言：
人皆從遠來，無方從吾乞，而汝今在此，不求有何意？
梵志即以偈言：
乞者人不憙，不與致怨憎，所以默無求，恐離親愛情。
王復說偈：
智者不惡乞，思聞來求聲，況汝所親愛，豈容有吝心？
守貧愧有求，應得處不取，喪人虛心福，而自困於己。
安貧不恥求，應得處便取，既成人之善，而自長安樂。
乞非傷德行，亦無身口過，損有以補無，何為而不索？
梵志復以偈荅：
賢人不言乞，言乞必不賢，默然不有求，是謂為大人。
時王聞說賢人之偈，心大歡喜，即以牛王一頭及餘千牛而施與之。
告諸比丘：王與梵志雖相愛重，猶難有求，況諸居士於汝無愛，而多求乎？
又告比丘：昔有族姓子，名羅咤波羅，父母重愛，自以出家，不從父母有所求索。時父母亦以偈問：
人皆從遠來，無方從吾乞，汝親吾愛子，不求有何意？
羅咤波羅即以偈荅：
乞者人不憙，不與致怨憎，我既已出家，不應復有求。
諸比丘！羅咤波羅父母愛重，尚以出家，不還求索。況諸居士於汝無親，而多求乎？
如是種種呵責已，告諸比丘：以十利故，為諸比丘結戒。從今，是戒應如是說：
若比丘，自乞作房，無主，為身，應如量作，長佛十二磔手，廣七磔手；應將諸比丘求作處。諸比丘應示作處無難處、有行處。若不將諸比丘求作處，若過量作，僧伽婆尸沙。
自乞者，比丘為己，從他乞。
房者，於中可得行、立、坐、臥，行四威儀。
無主者，無有檀越。
為身者，為己不為人，亦不為僧。
應將諸比丘求作處者，應將知法、持律比丘，示己作處。
諸比丘應示作處、無難處、有行處者：難處名四衢道中，多人取戲處，婬女處，市肆處，放牧處，師子、虎狼、惡獸處，嶮岸處，水湯突處，社樹、大樹處，好園田處，墳墓處，或逼村，或去村遠，道路嶮巇，是名難處；無此諸難，是名無難處；有行處者，繞四邊得通車，是名有行處。
若有上諸難處，無行處者，諸比丘應語彼比丘：汝莫取是處。若無上諸難處，有行處，諸比丘應語彼比丘：汝取是處。
是比丘應從僧乞示作處，偏袒右肩，脫革屣，䠒跪合掌，作如是言：大德僧聽！我某甲比丘，自乞作房，無主，為身。今從僧乞示作處，願僧現前示我作處。如是三乞。僧中應一人白：大德僧聽！此某甲比丘，自乞作房，無主，為身，從僧乞示作處。今僧為某甲示作處無難處、有行處。若僧時到，僧忍聽。白如是。大德僧聽！此某甲比丘，自乞作房，無主，為身，從僧乞示作處。今僧為某甲示作處無難處、有行處。誰諸長老忍，默然；不忍者說。僧已為某甲示作處無難處、有行處竟，僧忍默然故，是事如是持。
若僧示難處、無行處，僧突吉羅；若於此處作者亦如是。若不將諸比丘示作處，從發心及治地，至麤泥，皆突吉羅；細泥，偷羅遮；作竟，僧伽婆尸沙。雜金、銀、珍寶作，及完成瓦屋，乃至僧地中作，皆偷羅遮。沙彌突吉羅。
佛在拘舍彌國。爾時，闡陁比丘常出入諸家，為說法、料理官事、療治眾病，國王、大臣、長者、居士無不親敬。有諸人等同來問訊，遇於經行所，頭面禮足，為說妙法，示教利喜已，各歸其家。
闡陁便還，上座已據其房。如是展轉，乃至小房亦復如是。既不得住，便遊人閒。後諸人等復來問訊，見諸比丘露處經行，問言：我師闡陁今在何處？諸比丘言：我等不知。遍求不得，便各還歸。
闡陁行還，著衣持缽，往到其家。皆出問訊，白言：長老，我等近至僧房，不得相見，今從何來？荅言：我最下座，一切諸房，上座已滿，是故遊行，致此乖互。諸人白言：可求屋處，我等當為長老作之，既以見福，而使長老得安隱住，又令我等不乖問訊。闡陁荅言：我不能自作以廢行道，年長自當以次得之。諸人又言：我幸有物，及有善心，財物無常，善心難保，願為求處，必欲作之！
闡陁見其慇懃，難相違逆，即便遊行，求作屋地。見神樹處，最可建立，即便伐之。此樹有神，國人所奉，諸祈請者多得如願，忽見斫伐，莫不驚怪。不信樂佛法者皆呵罵言：沙門釋子無道之甚，茍欲自利，傷害天人！信樂佛法者便言：此樹有神，眾人畏敬，夙夜虔恭，不敢惰慢；而諸比丘伐之無疑，一切色心晏安如故，可謂大神、大貴、可重。毀譽之聲，充滿國內。
諸長老比丘聞，種種呵責，將至佛所，以事白佛。
佛以是事集比丘僧，問闡陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，有主，為身作房，應將諸比丘求作處，諸比丘應示作處無難處、有行處。若不將諸比丘求作處，僧伽婆尸沙。
有主者，有檀越。餘如上無主中說。
佛在王舍城。爾時，瓶沙王日日次請五百僧食，城內臣民亦復如是。時諸比丘各各行道，未有專知差次請者，六群比丘常往好處。諸人問言：我等為僧次第設食，何故長老常來，不見餘人？如是呵責，而猶不已。
時陁婆力士子年十四出家為道，在靜處作是念：今瓶沙王日日次請五百僧食，城內臣民亦復如是，而僧無有差次會者，致使六群選擇好處，以失眾望，喪人施意。若我二十受具足戒，得阿羅漢，獲六神通，當為眾僧作差會及分臥具人。至年十六，便成羅漢，得六神通；年滿二十，受具足戒。便作是念：我先願為眾僧作差會及分臥具人，今時已至，便應作之。即詣王舍城諸比丘所，說先所願。諸比丘即以白佛。
佛以是事集比丘僧，問陁婆：汝實欲為僧作差會及分臥具人不？荅言：實爾，世尊！佛種種讚少欲知足，讚戒，讚持戒已，告諸比丘：今聽陁婆為僧作差會及分臥具人。僧應白二羯磨差。
一比丘白言：大德僧聽！今此陁婆比丘欲為僧作差會及分臥具人。若僧時到，僧忍聽。白如是。大德僧聽！此陁婆比丘欲為僧作差會及分臥具人。誰諸長老忍，默然；若不忍者，說。僧已聽陁婆比丘作差會及分臥具人竟，僧忍默然故，是事如是持。
於是陁婆即為僧作差會及分臥具。分臥具時，少欲知足少欲知足共，樂靜樂靜共，誦修多羅誦修多羅共，持律持律共，法師法師共，唄匿唄匿共，阿練若阿練若共，乞食乞食共，坐禪坐禪共，如是等眾行不同，各得其類。隨宜示導諸房舍處，一切比丘咸得所安。
諸方比丘有暮至者，輒詣陁婆求住止處。陁婆即入火光三昧，左手出光，右手示臥具處，莫不允合。
時諸遠方，聞陁婆比丘為王舍城僧差會及分臥具，有如是德，皆作是念：我當往彼問訊世尊，并見陁婆，及睹神力。於是發來，投暮到城，至陁婆所求住止處，陁婆皆悉如法安處。次差會人亦復如是。
時王舍城有善飯長者，見法、得果，日為二比丘作上美食，自來請之。慈地兄弟並薄福德，分臥具、差會時常得麤惡，階次幸遇差至其家。善飯知已，便生是念：此等惡人無清淨行，云何受我上美供養？即便還歸，語其婦言：汝可更作麤惡之食，慈地等來，門外敷座，使婢下之。婦即受教，設辦麤惡。
慈地兄弟至時持缽，到善飯家就座而坐。群婢於是持麤食出。慈地見，便問言：姊妹，汝家常作好食，今何故麤？婢言：我是下人，不知所以。食訖便還，道中行罵：陁婆力士子，要當令汝受苦劇我！到所住已，向諸上座言：陁婆力士子隨愛、瞋、痴、畏，若畏與好，不畏與惡。諸比丘言：汝等莫作是語：陁婆比丘隨愛、恚、痴、畏。何以故？陁婆比丘得阿羅漢，備六神通，隨愛、恚、痴、畏無有是處。慈地言：正以得神通故，觀見諸家有好有惡，好與餘人，惡輒差我。是故我言隨愛、恚、痴、畏。作是語已，出於餘處，先為陁婆作惡名聲，然後至王舍城，到其妹尼彌多羅所。
彌多羅見二兄來，迎禮問訊。慈地兄弟皆不共語。彌多羅言：不憶犯，兄何故如此？慈地荅言：汝不助我故，致使陁婆苦我如是。彌多羅言：兄欲令我云何相助？荅言：汝若助我，可到佛所，白言：世尊！無恐懼中反致怖畏，我今無處而得安隱。本謂陁婆是梵行人，忽來汙我，犯波羅夷。彌多羅言：陁婆清淨，我若謗之，僧必當作自言擯我。我既出眾，當何所依？慈地等言：我當證汝擯於陁婆，何緣使汝得自言擯？彌多羅言：若僧擯陁婆，我豈得異？慈地等言：但令世尊斥逐陁婆，為吾受擯，亦復何苦？我等自當好相安處。妹敬重兄，不敢違命，便到佛所，如上白佛。
爾時，陁婆及羅睺羅在佛左右。佛問陁婆：汝聞彌多羅所說不？荅言：已聞，佛自知之。如是三問，荅亦如是。於是羅睺羅白佛言：世尊！何須三問陁婆，但當斥擯此比丘尼。佛言：若彌多羅以此謗汝，汝當云何？荅言：當言此事佛自知之。佛言：汝可如是，陁婆亦然乎？
佛語陁婆：汝起自明，今非默時。汝當憶念，有當言，有無當言無，不得直言佛自知之。陁婆便從坐起，更整衣服，長跪合掌，白佛言：世尊！我從生來，未曾夢中有此念想，於今云何得有憶知？佛讚言：善哉！善哉！汝快自明。欲自明者，應當如此。佛告諸比丘：應與陁婆憶念毗尼，不應舉事。應與彌多羅白四羯磨自言滅擯。
一比丘唱言：大德僧聽！此彌多羅比丘尼自言陁婆汙我，僧今與自言滅擯。若僧時到，僧忍聽。白如是。大德僧聽！此彌多羅比丘尼自言陁婆汙我，僧今與自言滅擯。誰諸長老忍，默然；若不忍者說。如是第二、第三。僧已與彌多羅比丘尼自言滅擯竟，僧忍默然故，是事如是持。
彌多羅比丘尼被滅擯已，出遊人閒。慈地兄弟猶語諸比丘言：陁婆力士子壞我妹梵行故，致使如是。諸比丘復以白佛。佛以是事集比丘僧，告諸比丘：汝等應撿問慈地：汝言陁婆壞汝妹梵行，為實為虛？
諸比丘受教，即問慈地。慈地荅言：我言是實。僧復問：汝何處見，何時見，云何見？荅言：我某處見，某時見，如是見。僧次問陁婆：汝爾時為在何處？荅言：我在某處。僧復語慈地：處不相應，時不相應，汝云何言某處某時如是見耶？復語慈地：若於一堅信比丘前妄語，罪重傷殺無數眾生；於一堅法，其所獲罪過百堅信；如是展轉，於僧前妄語，其罪重於百阿羅漢。又語慈地：僧今集會，不隨愛、恚、痴、畏，汝可更說為實為虛。慈地言：陁婆隨愛、恚、痴、畏，故我作是語。諸比丘種種呵責，將至佛所，以事白佛。
佛以是事集比丘僧，問慈地：汝實以無根波羅夷謗陁婆不？荅言：實爾，世尊！佛種種呵責：汝愚痴人！云何以無根波羅夷謗於清淨梵行比丘？汝豈不聞三種人墮地獄耶？一者，犯戒，無沙門法，自言己有，不修梵行，自言己修，於佛法中，猶如敗種。二者，作如是見，如是說婬欲非惡，而為放逸。三者，以無根波羅夷謗於清淨梵行比丘。此三種人必墮地獄。汝今云何作此惡事？佛更種種呵責已，告諸比丘：以十利故，為諸比丘結戒。從今，是戒應如是說：
若比丘，自不如法，惡瞋故，以無根波羅夷謗無波羅夷比丘，欲破彼梵行，是比丘後時，若問若不問，言我是事無根，住瞋故謗，僧伽婆尸沙。
自不如法者，自己事事不如法。惡瞋者，九惱也。無根者，不見、不聞、不疑。無波羅夷者，於四波羅夷，一一無犯。欲破彼梵行者，欲使還俗，若作外道。後時若問若不問者，後撿挍何處、何時、云何見也。事有四種：言諍事、教誡諍事、犯罪諍事、事諍事。
若比丘不見、不聞、不疑他犯波羅夷，若以此謗，僧伽婆尸沙；見疑、聞疑、疑疑，見忘、聞忘、疑忘，而以無根法謗，僧伽婆尸沙。若面前謗，解者，僧伽婆尸沙；不解者，偷羅遮。若書、使、相、相似語、手語謗，解者，偷羅遮；不解者，突吉羅。若謗比丘尼、式叉摩那、沙彌、沙彌尼，突吉羅。
比丘尼謗比丘尼，僧伽婆尸沙；謗比丘，波逸提；謗式叉摩那、沙彌、沙彌尼，突吉羅。式叉摩那、沙彌、沙彌尼謗五眾，皆突吉羅。
佛在王舍城。爾時，偷羅難陁比丘尼以陁婆比丘神通大德故，數來問訊，共一處坐，聽受法教。慈地見之，復欲誹謗。後從耆闍崛山下，見二獼猴合會行欲，便作念言：我今當與彼二獼猴作假名字，雄者名陁婆，雌者名偷羅難陁。作是念已，便語諸長老比丘言：我先以無根法謗陁婆，今親自見與偷羅難陁作不淨行。
諸比丘以是白佛。佛告諸比丘：應集僧撿問慈地：汝言先以無根法謗陁婆，今親自見與偷羅難陁作不淨行，為實為虛？
諸比丘受教，集僧問慈地，乃至汝可更說為實為虛，皆如上說。如是問已，慈地言：我實不見陁婆作不淨行。我見偷羅難陁數來往陁婆所，意欲謗之，從耆闍崛山下，見獼猴雄雌共合，我便假名雄者為陁婆，雌者為偷羅難陁，故言親見為不淨行耳。諸比丘種種呵責：汝云何於異分中取片若似片，作波羅夷，謗無波羅夷比丘？將至佛所，以事白佛。
佛以是事集比丘僧，問慈地：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，自不如法，惡瞋故，於異分中取片若似片，作波羅夷，謗無波羅夷比丘，欲破彼梵行，是比丘後時，若問若不問，言我是事異分中取片若似片，住瞋故謗，僧伽婆尸沙。
事者，言諍事、教誡諍事、犯罪諍事、事諍事。
若比丘見他犯僧伽婆尸沙，定生僧伽婆尸沙想，瞋故，於異分中取片若似片，謗無波羅夷比丘，僧伽婆尸沙。聞、疑亦如是。見、聞、疑他犯偷羅遮、犯波逸提、犯波羅提提舍尼、犯突吉羅，以波羅夷謗亦如是。餘如上說。
佛在彌那邑阿㝹林下。爾時，貴族諸釋種子多於佛所出家學道。時釋摩男語阿那律言：今諸貴族並皆出家，修於梵行，我等兄弟如何獨不？我若出家，汝知家事；汝若捨家，我當斷理。阿那律言：願兄出家，我知家事。釋摩男言：汝先由我，在家受樂，不知艱難；然出家行道，亦復辛苦。汝今住家，吾當語汝營家之法。便種種語之，晝應爾，夜應爾，田商、貨殖、驅役之法，悉以語之。阿那律言：若營家如此乃得成立，我乃不能一日為之。願兄住家，我當修道。釋摩男言：諸佛世尊父母不聽，不得為道，汝今自可啟白於母。
阿那律即便往啟：我欲於佛法出家學道。母言：我唯有汝兄弟二人，愛念情重，如何生離？汝家大富，快修功德，何須出家，奪吾此意？苦請至三，母乃荅言：若跋提王出家者，我亦聽汝。
時跋提王與阿那律、阿難、阿難提、調達、婆婆、金鞞盧等甚相愛重，若有所為，誓不相違。於是阿那律往白跋提王言：今有微願，願必見從！王言：吾等本要，誓不相違，若相違者，頭破七分。但令卿願必可從耳。阿那律即以母言白王，王言：如卿此願，我未能從。所以者何？我願作王，今日始果，親族富貴，無有外憂，何能捨此，出家學道？阿那律言：若王出家，吾願乃果；貪著寵榮，吾則永淪。願王三思，不違先誓。王言：當從汝願，寬我七年，然後共汝出家學道。阿那律言：卻後七年，佛不必在，又我危脆，性命難保，王今云何以此為期？王復言：七年若遠，六年可乎？荅亦如上。五、四、三、二至于一年，七月至于一月，七日至于一日，皆亦如是。王言：我等長者如何便得率爾而去？當設方便，嚴駕出遊，因此微行，乃可得耳。汝今便可語阿難陁等，令知此意。
阿那律即宣語五人，五人欣然，莫逆於心。即便竟夜嚴四種兵，極世儀飾，晨朝出遊。盡遊觀已，密將剃頭人優波離，捨諸儐從，至隱僻處，寶衣與之，令其剃髮，變服而去。
去未久，優波離作是念：諸釋豪强若知剃諸人髮，必當殺我。如此貴族尚能捨家，我今何為不捨剃具及諸寶衣，隨彼而去？即自剃頭，以諸寶衣挂著樹上，作是念：須者取之。於是疾行，須臾相及，語七人言：我今亦欲相隨出家。七人即受，同詣佛所，頭面禮足，白言：世尊！我等今欲出家，淨修梵行，而優波離是我等僕，願佛先與受具足戒，然後度我。當令我等及諸釋種於彼人所破大憍慢。佛即先度，七人後度。
爾時，世尊作是念：迦維羅衛去此不遠，諸釋知者，或有留難。便將八人，詣跋提羅城，住網林樹下，為說妙法：眼無常，色無常，眼識、眼觸、眼觸因緣生受無常，乃至意無常，法無常，意識、意觸、意觸因緣生受無常。汝聖弟子，應作是觀，生厭離心，得解脫智，所作已辦，梵行已立，不受後身。說是法時，六人漏盡，得阿羅漢，阿難侍佛，不盡諸漏，調達一人空無所獲。
跋提王既得羅漢，心淨無畏，若在樹下露處經行，輒自慶言：快哉！快哉！
有異比丘聞此聲已，作是念：跋提比丘必憶世樂，不樂梵行。即往白佛：我向於彼聞跋提言快哉！快哉！，必憶為王時樂，不樂梵行。佛告比丘：汝可呼來。便往語言：大師呼汝。
跋提即到佛所，頭面禮足，卻住一面。佛問跋提：汝實言快哉不？荅言：實爾，世尊！又問跋提：汝見何義而言快哉？跋提白言：我昔在家，住於七重城塹之裏，七行象、七行馬、七行車、七行步，四兵圍繞，忽聞異聲，心驚毛豎，今在樹下、空露之地，坦然無憂，是故稱快。佛告比丘：跋提已得羅漢，不樂梵行無有是處。
爾時，世尊因跋提而說偈言：
快哉阿羅漢，無復恩愛縛，已破欲恚痴，無復諸結網，
既到於泥洹，無有穢濁心，不染著於世，解脫無諸漏，
了達於五陰，遊於七法林，大龍所行處，已伏諸恐怖，
成就十種分，龍德三昧禪，一切有漏盡，世閒之第一，
不動無所畏，不復受後身，已息寂滅處，永無苦樂報，
住於無學智，此身最後邊，梵行堅固立，無諸不可信，
天上天下中，無復諸欲樂。此名師子吼，無能勝佛者。
於是世尊與諸大德聲聞受阿耨達龍王請。調達未得神通，不能得去，羞恥益深，便作是念：我今當問修神通道。便往白佛：願佛為我說修通法。佛即為說。
調達受學，安居之中便獲神通。獲神通已，作是思惟：誰應先化？復作是念：瓶沙王太子名曰眾樂，先化導之，然後餘人乃從我教。作是念已，即於網林下沒，在太子床上現作小兒指仰臥。太子見之即大惶怖，問言：汝為是天，為是鬼神？荅言：我是調達，勿恐勿怖！太子語言：若是調達，復汝本形。即自變復威儀如本。太子歡喜而師事之，日出問訊，乘五百乘車。調達復化作五百小兒，在於車上仰臥指。復以五百乘車載上美食、種種餚膳而供養之。時諸國人生希有心，作是言：調達有大神力，作此變化，使太子日出問訊，種種餚膳而以供養。於是調達遂不自量，便欲招引、畜養徒眾。
爾時，世尊從網林出，遊行人閒，到拘舍彌國，住瞿師羅園。爾時，目連住一別處。此國先有憍陳如子，名曰柯烋，淨修梵行，得阿那含果，生於梵天，中夜寂靜，從天來下，放大光明，詣目連所，頭面禮足，白言：調達今化眾樂太子，現諸神變，恐其必欲招引徒眾，破和合僧。作是語已，忽然不現。
於是目連晨朝整衣服，往詣佛所，以柯烋言具以白佛。佛問目連：汝意云何？當謂審如柯烋語不？荅言：意以為然。佛告目連：莫說此語。所以者何？於天上天下，不見沙門、婆羅門、諸天、魔、梵有能領佛徒眾者。又告目連：世閒有五種師，今皆現在。一者，戒不清淨，自言戒淨，其諸弟子如實知之，覆藏其過，以望利養。二者，邪命諂曲，自言正直，而諸弟子亦覆藏之。三者，所說不善，自言善說，而諸弟子歎以為善。四者，見不清淨，自言清淨，而諸弟子稱言見淨。五者，說非法律，言是法律，而諸弟子亦云是法，而不能使智者信受。目連，如來戒淨，無有諂曲，言無不善，知見清淨，所說是法，智者信受，不須弟子共相稱覆。
爾時有異比丘於王舍城安居竟，著衣持缽，來詣佛所，白佛言：世尊！調達化眾樂太子，現作小兒，乃至種種餚膳而以供養。佛告比丘：莫羡調達作此變化，以致利養。若有恭敬、供養之者，增其長夜，受諸苦痛，猶如惡狗，以杖打之，更增其惡。調達如是，多得供養，煩惱轉增。爾時，世尊欲重宣此義，而說偈言：
愚人增其惡，由於利養生，痴斷清白法，猶如身首分，
不修清淨行，而志招學徒，欲居眾人上，望一切歸宗。
有人求利養，或有求泥洹，利養傷清白，寂滅卻慳貪。
復告諸比丘：芭蕉、竹籚，以實而死；駏驉懷妊，亦喪其身。今調達貪求利養，亦復如是。爾時，世尊欲重宣此義，而說偈言：
芭蕉以實死，竹蘆實亦然；駏驉坐妊死，士以貪自喪。
於是世尊從拘舍彌國漸漸遊行，向王舍城，住耆闍崛山，為比丘、比丘尼、優婆塞、優婆夷、國王、大臣、沙門、婆羅門、梵志、居士供養、恭敬，尊重、讚歎，衣食、臥具及諸醫藥無所染著，猶如蓮華。
爾時，世尊與無央數大眾圍繞說法。調達便從坐起，更整衣服，偏袒右肩，頭面禮足，胡跪合掌，白佛言：世尊！唯願安住。我今自當領理眾僧。佛語調達：舍利弗、目連猶尚不能領我徒眾，況汝愚痴、如涎唾乎？
於是調達生忿恨心：云何世尊於大眾前，乃作如此底下呵辱？以生惡心向佛故，初損神足。復作是念：佛稱讚舍利弗、目連，而毀呰我。復生惡心向舍利弗、目連，是第二損其神足。便還所住，為國王、大眾圍繞說法。
其眾中有一比丘來白佛言：今調達為國王、大眾圍繞說法。佛告比丘：調達不但今世得此大眾，過去世時亦曾得此。諸比丘，乃往古昔，有一摩納在山窟中誦剎利書。有一野狐住其左右，專聽誦書，心有所解，作是念：如我解此書語，足作諸獸中王。作是念已，便起遊行，逢一羸瘦野狐，便欲殺之。彼言：何故殺我？荅言：我是獸王，汝不伏我，是以相殺。彼言：願莫殺我，我當隨從。於是二狐便共遊行。復逢一狐，又欲殺之。問荅如上，亦言隨從。如是展轉伏一切狐，便以群狐伏一切象，復以眾象伏一切虎，復以眾虎伏一切師子，遂便權得作獸中王。
既作王已，復作是念：我今為獸王，不應以獸為婦。便乘白象，帥諸群獸不可稱數，圍迦夷城數百千匝。王遣使問：汝諸群獸何故如是？野狐荅言：我是獸王，應取汝女，與我者善，若不與我，當滅汝國。還白如此。
王集群臣共議。唯除一臣，皆云：應與。所以者何？國之所恃，唯賴象馬，我有象馬，彼有師子，象馬聞氣，惶怖伏地，戰必不如，為獸所滅。何惜一女，而喪一國？時一大臣聰睿遠略，白王言：臣觀古今，未曾聞見人王之女與下賤獸。臣雖弱昧，要殺此狐，使諸群獸各各散走。王即問言：計將焉出？大臣荅言：王但遣使剋期戰日，先當從彼求索一願，願令師子先戰後吼。彼謂吾畏，必令師子先吼後戰。王至戰日，當敕城內皆令塞耳。王用其語，遣使剋期，并求上願。至于戰日，復遣信求，然後出軍。軍鋒欲交，野狐果令師子先吼。野狐聞之，心破七分，便於象上墜落于地，於是群獸一時散走。
佛以是事而說偈言：
野狐憍慢盛，欲求其眷屬，行到迦夷城，自稱是獸王。
人憍亦如是，規統於徒眾，在摩竭之國，法主以自號。
告諸比丘：爾時迦夷王者，我身是。聰睿大臣者，舍利弗是。野狐王者，調達是。諸比丘，調達往昔詐得眷屬，今亦如是。舍利弗，汝往調達眾中，作是唱言：若受調達五法教者，彼為不見佛、法、僧。
舍利弗言：我昔已曾讚歎調達，今日云何復得毀訾？佛言：汝昔讚歎，為是實不？荅言：是實。佛言：今應毀訾而毀訾，亦復是實。告諸比丘：今應白二羯磨，差舍利弗往調達眾中毀訾調達。
一比丘唱言：大德僧聽！今差舍利弗往調達眾中作是言：若受調達五法教者，彼為不見佛、法、僧。若僧時到，僧忍聽。白如是。大德僧聽！今差舍利弗往調達眾中作是言：若受調達五法教者，彼為不見佛、法、僧。誰諸長老忍，默然；不忍者說。僧已差舍利弗竟，僧忍默然故，是事如是持。
於是舍利弗即往調達眾中，高聲唱言：若受調達五法教者，彼為不見佛、法、僧。時彼眾會皆悉唱言：沙門釋子更相憎嫉，見調達多得供養，便作是語。時瓶沙王在彼眾中，即宣令言：莫作此語。所以者何？佛眾清淨，無憎嫉故。於是調達便語眾人：欲見天上曼陁羅華不？咸言：欲見。調達即於眾前沒，到華池邊，適欲取華，便失神足，還在本坐。
調達既失神足，便生惡心，欲害於佛，白太子言：今汝父王正法御世，如我所見，衰喪無期，人命無常，眴息難保，何必長年剋此王位？自可圖之，早有四海。我當害佛，代為法主。新王、新佛於摩竭國共弘道化，不亦善乎？太子荅言：父母恩重，過於二儀，顧復長育，欲報罔極，汝今云何導吾此逆？調達聞之，心無慚愧，猶以巧言引誘其意。遂便迷沒，受悅其語。
太子後時密帶利劍，向于王門，內懷惡逆，不覺戰怖，於王門前倒地復起。門官見已，便作是念：太子常來威儀庠序，今日如此，必當有故。即往問之。太子荅言：我欲殺王，是故如此。又問：太子為受誰教？荅言：調達。
門官共議當如之何。第一議言：一切沙門、太子眾樂，皆應殺之。第二議言：佛已先遣舍利弗唱其惡逆，云何乃欲濫殺沙門？罪正應止太子、調達二人而已。第三議言：我等不應輒判此罪，當以白王。王有教敕，當奉行之。作是議已，便以白王。
王問：汝等眾臣議意云何？即具以上荅。王即斥逐第一議者，第二議者免所居官稱，第三議者加其名位，更令群臣共議此事。諸臣咸言：上第二議並謂允合，而王乃免所居之位，觀王聖心不忍有害。正刑既弛，當從下計。王立太子，本為國嗣，志速為王，故懷此逆，遜位與之，其惡必息。議合王心，即便捨位，拜之為王，號阿闍世。初登王位，受五欲樂，殺逆之心便得暫息。如是少時，乃以無事而害父命。
爾時，阿闍世王有大惡象，調達密至象師所，語言：明日瞿曇當行此路，汝可為吾飮象令醉，放走於道。佛慢心多，必不避之，因此蹹殺，厚雇汝物。
世尊明日食時著衣持缽，從五百弟子入城乞食。象師先已飮象令醉，遙見佛來，即便放之。信樂佛法者見放醉象，皆往白佛：唯願世尊更從餘路！五百弟子及阿難亦如是白佛。皆荅之三言：無苦。龍不害我。諸弟子眾皆不覺捨佛從餘路去，唯有阿難獨從後行。
時觀者四塞，各各議言：今二龍鬥，看誰得勝。外道輩言：象龍力大，必勝於人。佛弟子言：人龍道尊，象必降伏。空辯無徵，遂乃積斂金錢，共賭勝負。
於是醉象遙見佛來，奮耳鳴鼻，大走向佛。阿難怖懼恍惚，不覺入佛腋下。佛語阿難：汝向三聞無苦，如何不信，猶作此懼？佛見象來，入慈心三昧，而說偈言：
汝莫害大龍，大龍出世難，若害大龍者，後生墮惡道。
象聞偈已，以鼻布地，抱世尊足，須臾三反，上下觀佛，右繞三匝，卻行而去。從是已後，遂成善象。莫不雅奇，同聲歎言：瞿曇沙門不用刀杖，伏此惡象，國中人民無復恐怖，何其快哉！諸外道輩皆悉慚愧，佛弟子眾踊躍歡喜，斂得金錢七十餘萬。
佛既降象，復說偈言：
象醉含瞋忿，來向天中天，百姓莫不觀，斂錢賭勝負。
其形如太山，力勝六十象，聲響振人心，一吼破敵陣。
大力天中天，愍眾出於世，欲度惡象故，住立在其前。
象伏眾人見，道俗皆踊躍，歎佛降惡象，猶如師子王。
時調達見已，作是念：今以此事，不得害佛。當更求凶人不識佛者，厚相貨誘，令往殺之。即四出求索，見一壯夫，便語之言：汝為我殺佛，當厚相報。其人貪貨，應募而去。
爾時，世尊在露處經行，遙見彼人，以慈心三昧遍滿其身，舉手呼之。於是彼人不覺捨刀，疾行趣佛，頭面禮足，白佛言：我今痴狂，欲害世尊，自知過重，願聽懺悔！佛言：汝實愚痴！云何為貨，欲害如來？於我法中，若知有罪而懺悔者，增長善根。次為說法，所謂施論、戒論、生天之論，在家染累，出要為樂。彼人內喜。佛知其意，更為說法，所謂苦、集、盡、道。聞法開解，於諸法中遠塵離垢，得法眼淨。見法、得果已，自歸三尊，受持五戒。世尊發遣從異路歸。
調達復募二人，令殺前人，以滅惡聲。復遣四人。如是展轉，乃至三十二人，皆前至佛所，佛亦如前次第說法，盡得須陁洹果。
時諸比丘聞調達遣人害佛，皆持器杖衛護世尊，分部相著，各在一面。諸佛常法，日再出房，於晨朝出，見諸比丘悉在左右，問言：汝等何故持仗住此？諸比丘言：聞調達遣人欲害世尊，不能自安，所以住此。佛告比丘：若如來撗死，無有是處。世閒五師須防護耳，我不須汝，各隨所安，自護其心。
調達知已，復作是念：我復不能以此害佛。當更覓人，躬自將去，故應必果。即得一人，共上耆闍崛山。爾時，世尊在山下石上經行，調達便使彼人推石害佛。其人發心推石，四支便不得舉，心念佛功德大，手足還復。調達見此，益瞋忿言：汝何儜困，速疾滅去！即自捉大石，推下雷佛。山下有神，名金鞞盧，接之遠棄，片逬著佛，傷足大指。世尊見已，語調達言：汝今便得無閒之罪！若以惡心出佛身血，必墮無閒阿鼻地獄！
調達復作是念：我既不能得害於佛，唯當破其和合僧耳。佛大神力，若我能破其僧，名必遠振。佛知其意，語調達言：汝莫破和合僧！若僧已破能和合者，其人生天，一劫受樂。若僧和合而破之者，墮地獄中，一劫受苦。調達聞已，暫捨是心。後尋復生，如上所念。佛止如初，便說偈言：
眾聚和合樂，和合常安隱；若破和合僧，一劫地獄苦。
眾聚和合樂，和合常安隱；若和合破僧，一劫生天樂。
若分部分別，常作不善語，以破和合僧，一劫地獄苦。
不分部分別，常能說善法，以和合破僧，一劫生天樂。
調達聞已，復暫捨是心。後尋復生，方便過前。
時諸比丘聞調達欲破和合僧，即往白佛。佛以是事集比丘僧，種種遙責調達已，語諸比丘：應差一比丘與調達親厚者，往諫言：汝莫破和合僧，莫作破僧事，當與僧和合。僧和合故，歡喜無諍，一心一學，如水乳合，共弘師教，安樂行。若受者，善；若不受，應遣眾多比丘。若復不受，應僧往諫。
諸比丘受教，如是三反，皆悉不受。諸比丘種種呵責已，以是白佛。佛以是事集比丘僧，更種種遙責調達已，告諸比丘：以十利故，為諸比丘結戒。從今，是戒，應如是說：
若比丘，為破和合僧勤方便，諸比丘語彼比丘：汝莫為破和合僧勤方便，當與僧和合。僧和合故，歡喜無諍，一心一學，如水乳合，共弘師教，安樂行。如是諫，堅持不捨，應第二、第三諫。第二、第三諫，捨是事，善；不捨者，僧伽婆尸沙。
為破者，求為破僧因緣。和合者，同布薩、自恣、羯磨、常所行事。僧者，從四人已上。
彼比丘欲破僧，餘僧見、聞、知，差一與親厚比丘往諫，若捨者，應一突吉羅悔過；若不捨，應遣眾多比丘往諫。若捨者，應二突吉羅悔過；若復不捨，應僧往諫。若捨者，應三突吉羅悔過；若不捨，復應白四羯磨諫。
一比丘唱言：大德僧聽！此某甲比丘，為破和合僧勤方便。僧已諫：汝莫為破和合僧勤方便。如是諫，堅持不捨，僧今羯磨諫。若僧時到，僧忍聽。白如是。白已應語彼比丘：僧已白竟，餘三羯磨在，汝當捨是事，莫犯僧伽婆尸沙。彼若捨，應三突吉羅、一偷羅遮悔過。若不捨，復應唱言：大德僧聽！此某甲比丘，為破和合僧勤方便，乃至僧今羯磨諫。誰諸長老忍，默然；不忍者說。復應語彼比丘：僧已一羯磨竟，餘二羯磨在，汝當捨是事，莫犯僧伽婆尸沙。彼若捨，應三突吉羅、二偷羅遮悔過。若不捨，復應如上第二羯磨。第二羯磨竟，復應如上語。若捨，應三突吉羅、三偷羅遮悔過。若不捨，復應如上第三羯磨。第三羯磨未竟捨者，三突吉羅、三偷羅遮悔過；第三羯磨竟，捨不捨，皆僧伽婆尸沙。
比丘尼亦如是。式叉摩那、沙彌、沙彌尼突吉羅。
若白不成、三羯磨皆不成，若作餘羯磨、遮羯磨、非法羯磨，不諫自捨，皆不犯。
佛在王舍城。爾時，助調達比丘語諸比丘言：調達所說是知說，非不知說，說法，不說非法，說律，不說非律，皆是我等心所忍樂。諸長老比丘聞，種種呵責：汝云何言調達所說是知說，非不知說，說法，不說非法，說律，不說非律，皆是我等心所忍樂？呵責已，以事白佛。
佛以是事集比丘僧，種種遙責助調達比丘已，語諸比丘：應差一比丘與助調達比丘親厚者往諫：莫言調達所說是知說，非不知說，說法，不說非法，說律，不說非律，皆是我等心所忍樂。何以故？調達非知說，非說法，非說律。汝等莫助破和合僧，當助和合僧。僧和合故，歡喜無諍，一心一學，如水乳合，共弘師教，安樂行。若受者，善；若不受，應遣眾多比丘及僧往諫。
諸比丘受教，如是三反，助調達比丘悉皆不受。諸比丘種種呵責已，以事白佛。
佛以是事集比丘僧，更種種遙責助調達比丘已，告諸比丘：以十利故，為諸比丘結戒。從今，是戒應如是說：
若比丘，助破和合僧，若一若二若眾多，語諸比丘言是比丘所說是知說，非不知說，說法，不說非法，說律，不說非律，皆是我等心所忍樂，諸比丘語彼比丘：汝莫作是語：是比丘所說是知說，非不知說，說法，不說非法，說律，不說非律，皆是我等心所忍樂。何以故？是比丘非知說，不說法，不說律。汝莫樂助破和合僧，當樂助和合僧。僧和合故，歡喜無諍，一心一學，如水乳合，共弘師教，安樂行。如是諫，堅持不捨，應第二、第三諫。第二、第三諫，捨是事，善；不捨者，僧伽婆尸沙。
助破者，助成破僧因緣。和合者，同布薩、自恣。
差一親厚諫，若捨，一突吉羅悔，乃至不諫自捨，皆如上說。
佛在拘舍彌國。爾時，闡陁比丘數數犯罪，入白衣舍，上床下床皆不如法，別眾食，數數食，非時入聚落不白善比丘。諸比丘見，語言：汝犯如是如是罪，汝應見罪悔過，莫不清淨，修於梵行，無得長夜受諸苦惱，勿令施主失大功德。荅言：大德，汝等不應教我，我應教汝。何以故？聖師法王是我之主，法出於我，無豫大德。譬如大風吹諸草穢并聚一處，諸大德等種種姓、種種家、種種國出家亦復如是，云何而欲教誡於我？諸大德，莫語我若好若惡，我亦不語大德若好若惡。諸比丘復語闡陁：莫作自我不可共語，汝當語諸比丘若好若惡，諸比丘亦當語汝若好若惡。如是展轉相教，轉相出罪，成如來眾。諸比丘如是諫，堅持不捨，將至佛所，以事白佛。
佛以是事集比丘僧，問闡陁：汝實爾不？荅言：實爾，世尊！佛種種呵責：汝愚痴人！不應作不可共語。諸比丘見汝犯罪，欲不共汝布薩、自恣、羯磨、常所行事，哀愍汝故，呵諫於汝，汝今云何而不信受？佛種種呵責已，語諸比丘：應差一比丘與闡陁親善者往諫如上。次眾多比丘，次僧。
諸比丘受教，三反不受，以是白佛。佛以是事集比丘僧，更種種遙責闡陁已，告諸比丘：以十利故，為諸比丘結戒。從今，是戒應如是說：
若比丘惡性難共語，與諸比丘同學經戒，數數犯罪，諸比丘如法如律諫其所犯，荅言：大德，汝莫語我若好若惡，我亦不以好惡語汝。諸比丘復語言：汝莫作自我不可共語，汝當為諸比丘說如法，諸比丘亦當為汝說如法。如是展轉相教，轉相出罪，成如來眾。如是諫，堅持不捨，應第二、第三諫。第二、第三諫，捨是事，善；不捨者，僧伽婆尸沙。
惡性難共語者，不受教誨，無恭敬心，自是非彼。同學經戒者，經謂一切佛教，戒謂波羅提木叉。
差一親厚諫，若捨，一突吉羅悔，乃至不諫自捨，皆如上說。
佛在舍衛城。爾時，吉羅邑有二比丘，一名頞脾，二名分那婆，藪行惡行，汙他家，作種種非威儀事：自結華鬘，亦教人結；自著，教人著；與女人同床坐，共槃食；飮酒噉肉；歌儛伎樂；作諸鳥獸種種之聲，亦作鳥獸鬥諍時像；蒱博嬉戲，倒行擲絕，彈指眴眼；向於女人，角戾面目，吐舌張口。作如是等身、口、意惡，破於戒、見、威儀、正命。
時五百比丘威儀具足，從迦夷國來到此邑，至時持缽，入村乞食。諸居士見，咸作是言：此諸比丘從何處來，低頭默然，狀如孝子，不知與人交接言語。我此自有二賢比丘，多才多藝，善悅人心，何用此輩？久留邑里，並不與食，空缽而出。
時舍利弗、目連亦從迦夷來向此邑。頞脾等聞，作是念：此二人來，必為我等作惡名聲，斷我供養。便往語諸居士言：須臾當有二比丘來，一名目連，善知幻術，現種種變，二名舍利弗，善知咒法，巧言惑人。汝若同心，不為彼惑，我當住此，若不能者，正爾便去。諸居士言：長老安住，我終不為彼之所惑。
二人既到，諸居士皆將大小迎逆問訊，頭面禮足，卻坐一面。於是目連為現神變，分身百千，還合為一，石壁皆過，履水如地，坐臥空中，如鳥飛翔，身至梵天，手捫日月，身上出火，身下出水，身上出水，身下出火，或現半身，或現全身，東踊西沒，西踊東沒，南踊北沒，北踊南沒，中踊邊沒，邊踊中沒，現神變已，還坐本處。時諸居士竊相謂言：目連善知幻術，此則然矣。於是舍利弗為說妙法，初、中、後善，善義、善味，具足清白梵行之相，說是法已，默然而住。時諸居士亦復相語：舍利弗善知咒法，亦復驗矣。於是眾人都不信受，無有供養。
爾時，彼邑有二優婆塞，一名富闍，二名優樓伽，信樂佛法，見諦得果，常好布施，供養沙門。聞舍利弗、目連從迦夷來，共出迎之，頭面禮足。為說妙法，示教利喜。聞法已，白舍利弗言：此邑有二比丘，常作種種非威儀事。廣說如上。近有五百比丘，威儀庠序，入村乞食，空缽而出。唯願大德以此白佛！於是二人為優婆塞更說妙法，示教利喜已，還舍衛城，具以白佛。
佛以是事集比丘僧，告阿難：汝往彼邑，與二比丘作驅出羯磨。阿難白佛：彼惡比丘非沙門，自言沙門，常作不淨，心已敗壞。我若獨往，彼必肆惡，隨意惱我。佛告阿難：如是如是，如汝所說。汝今便可將諸比丘，隨意多少，到彼集眾，然後乃舉頞脾等罪，白四羯磨，驅出彼邑。一比丘唱言：大德僧聽！此某甲比丘，行惡行，汙他家，行惡行皆見、聞、知，汙他家亦見、聞、知。僧今驅出此邑。若僧時到，僧忍聽。白如是。大德僧聽！此某甲比丘，行惡行，汙他家，行惡行皆見、聞、知，汙他家亦見、聞、知。僧今驅出此邑。誰諸長老忍，默然；不忍者說。如是第二、第三。僧已驅出某甲竟，僧忍默然故，是事如是持。
阿難受教，將五百比丘往到彼邑。諸居士聞阿難與五百比丘來，出迎問訊，頭面禮足，卻坐一面。阿難即集眾，乃至羯磨。
羯磨竟，彼二比丘猶故不去。諸比丘問：汝何故不去？荅言：阿難等隨愛、恚、痴、畏，是故不去。何以故？有如是等同罪比丘，有驅者，有不驅者。諸比丘言：汝莫說阿難等隨愛、恚、痴、畏，有如是等同罪比丘，有驅者，有不驅者。汝等行惡行，汙他家，行惡行皆見、聞、知，汙他家亦見、聞、知，汝出去，不應住此。諸比丘如是諫，堅持不捨，以是事白佛。
佛以是事集比丘僧，種種遙責彼比丘已，語諸比丘：應差一與彼親厚比丘往諫如上，次眾多比丘，次僧。
諸比丘受教，三反不受，以是白佛。佛以是事集比丘僧，重遙責已，告諸比丘：以十利故，為諸比丘結戒。從今，是戒應如是說：
若比丘，依聚落住，行惡行，汙他家，行惡行皆見、聞、知，汙他家亦見、聞、知，諸比丘語彼比丘：汝行惡行，汙他家，行惡行皆見、聞、知，汙他家亦見、聞、知，汝出去，不應此中住。彼比丘言：諸大德隨愛、恚、痴、畏。何以故？有如是等同罪比丘，有驅者，有不驅者。諸比丘復語言：汝莫作是語：諸大德隨愛、恚、痴、畏，有如是等同罪比丘，有驅者，有不驅者。汝行惡行，汙他家，行惡行皆見、聞、知，汙他家亦見、聞、知。汝捨是隨愛、恚、痴、畏語，汝出去，不應此中住。如是諫，堅持不捨，應第二、第三諫。第二、第三諫，捨是事，善；不捨者，僧伽婆尸沙。
行惡行者，作身、口、意惡行。汙他家者，令他家不復信樂佛法。見者，眼自見。聞者，從可信人聞。知者，遠近皆知。
差一親厚諫，若捨，一突吉羅悔，乃至不諫自捨，皆如上說。
佛在舍衛城。爾時，跋難陁常出入一居士家。晨朝著衣持缽，往到其舍，敷尼師檀，與居士婦獨屏處坐，說婬欲麤惡語。時毗舍佉鹿子母聞跋難陁與居士婦獨屏處坐，說婬欲麤惡語，念言：若居士還見，必生惡心向餘比丘，使其長夜，受諸苦痛。我當遣人往白世尊。即語常供養婆羅門那鄰伽言：汝往佛所，頭面禮足，廣說此事。
婆羅門即往白佛，佛為說種種妙法已，發遣令還。
佛以是事集比丘僧，問跋難陁：汝實爾不？荅言：實爾，世尊！佛種種呵責，如婬事中說已，告諸比丘：以十利故，為諸比丘結不定法。從今，是戒應如是說：
若比丘，共一女人，獨屏處可婬處坐，可信優婆夷見，於三法中一一法說，若波羅夷，若僧伽婆尸沙，若波逸提。若比丘言如優婆夷所說，應三法中，隨所說法治。是名不定法。
獨者，一比丘、一女人，更無第三人。屏處者，眼所不見處。可信者，見四真諦，不為身、不為人、不為利而作妄語。優婆夷者，受三自歸，絕於邪道。不定者，若於三法中，說一事。
諸上坐比丘應問是比丘：汝往彼家不？若言往，未應治，復應軟語問：汝與女人獨屏處坐、麤惡語、行婬欲不？若言不，上坐、下坐比丘應切語問：汝實語，莫妄語。如優婆夷說不？若言如優婆夷說，然後乃應隨所說法治。沙彌突吉羅。
第二不定法，與女人在露處坐，除若波羅夷，餘皆如上說。露處者，眼所見處也。
佛在舍衛城。爾時，世尊教諸比丘唯畜三衣。而六群比丘食前、食後、晡時，皆著異衣。諸比丘見，問言：世尊不聽畜長衣，汝不聞耶？荅言：我亦聞之，但我此衣，或僧中得，或居士閒得，或是糞掃衣。彼以著故與我，本不使我為五家畜。諸比丘種種呵責，將至佛所，以事白佛。
佛以是事集比丘僧，問六群比丘：汝實爾不？荅言：實爾，世尊。佛種種呵責：汝等不聞我先讚歎少欲知足，衣裁蔽形，食足支命耶？譬如眾鳥毛羽自隨，比丘如是三衣常俱，汝今云何畜積非法？種種呵責已，告諸比丘：以十利故，為諸比丘結戒。從今，是戒應如是說：若比丘畜長衣，過一宿尼薩耆，波逸提。
爾時，諸比丘若須一一衣，眾僧羯磨，所應分物與之。時阿那律衣麤弊壞，諸比丘語言：汝衣弊壞，何不從僧取，作使一日成？阿那律言：我不敢取，恐一日不成，犯尼薩耆波逸提罪。
爾時，波利邑諸比丘來舍衛城，欲後安居，時到不及，便於娑鞞陁邑結坐。安居訖，十六日便進佛所，道經埿水，三衣麤重，極大疲極。到禮佛足，卻坐一面。佛問諸比丘：安居和合，乞食不乏，道路不疲耶？荅言：安居和合，乞食不乏。我等先住波利邑，欲來此安居，多諸知識，不得早發，欲及後坐，而復不及，遂住娑鞞陁結坐。安居訖，十六日便來，道經埿水，三衣麤重，極大疲極。諸比丘因是具以阿那律事白佛。
佛以是事集比丘僧，讚少欲知足，讚戒，讚持戒已，告諸比丘：從今聽受迦絺那衣，得不犯五事：一者，別眾食；二者，數數食；三者，食前食後行至餘家，不白餘比丘；四者，畜長衣；五者，別宿不失三衣。
時諸比丘作是念：佛以受迦絺那衣，聽畜長衣，為得幾時？念已，白佛。佛言：受迦絺那衣時聽畜。從今，是戒應如是說：若比丘，三衣竟，捨迦絺那衣已，長衣過一宿，尼薩耆波逸提。
爾時，阿難得二張劫貝，為舍利弗故受。時舍利弗於異處住，阿難作是念：世尊不聽畜長衣過一宿，舍利弗今不在此，此當云何？念已白佛。佛問阿難：舍利弗幾日當還？荅言：或十日，或不至十日。
佛以是事集比丘僧，種種讚少欲知足，讚戒，讚持戒已，告諸比丘：從今，是戒應如是說：
若比丘，三衣竟，捨迦絺那衣已，長衣乃至十日，若過，尼薩耆波逸提。
三衣竟者，浣染縫竟。捨迦絺那衣者，白二羯磨捨。長者，三衣之外皆名長。衣者，劫貝衣、欽婆羅衣、野蠶綿衣、紵衣、麻衣。
十日者：若一日得衣，應即日捨，若受持，若施人，若淨施；若即日不捨，二日更得衣，應此日皆捨；若此日不捨，三日乃至十日更得衣，亦應此日皆捨；若此日不捨，至十一日明相出時，十日中所得衣，皆尼薩耆波逸提。
若有過十日衣，應捨與比丘僧，若與一、二、三比丘，不得捨與餘人及非人；捨已，然後悔過。若不捨而悔過者，罪益深。除長三衣，若長餘衣，乃至手巾，過七日，皆突吉羅。
比丘尼亦如是。式叉摩那、沙彌、沙彌尼，突吉羅。
若淨施不犯。
佛在舍衛城。爾時，十七群比丘安居竟，欲遊行，作是念：我尋還此，一衣便足，何須多為？作是念已，即便幞結餘衣，置於架上，寄住比丘，於是而去。
時六群比丘於他處還，語住比丘言：差房與我。時住比丘即差十七群所置衣房與之。六群比丘見架上衣，問言：汝何以故畜此長衣？荅言：此是十七群比丘安居竟，遊行人閒，不能持去，留寄我耳。時六群比丘種種呵責，以事白佛。
佛以是事集比丘僧，問十七群比丘：汝實爾不？荅言：實爾，世尊！佛種種呵責：汝等愚痴！不聞我說比丘應與三衣缽俱，譬如鳥飛毛羽自隨耶？呵責已，告諸比丘：以十利故，為諸比丘結戒。從今，是戒應如是說：若比丘，三衣竟，捨迦絺那衣已，三衣中若離一一衣宿，過一夜，尼薩耆波逸提。
爾時，有一糞掃衣比丘欲向娑竭陁邑，衣重不能持去，欲捨，不知云何，以是白諸比丘。諸比丘將至佛所，以事白佛。
佛以是事集比丘僧，告諸比丘：若比丘持糞掃衣重，欲遊行餘處，不能持去者，是比丘應從僧乞不失衣羯磨。脫革屣，頭面禮足，胡跪合掌，作是言：大德僧聽！我某甲比丘，欲遊行某處，糞掃衣重，不能持去，欲留，今從僧乞不失衣羯磨。如是第二、第三乞已，僧中一比丘唱言：大德僧聽！此某甲比丘，欲遊行某處，糞掃衣重，不能持去，欲留，從僧乞不失衣羯磨。今僧與作不失衣羯磨。若僧時到，僧忍聽。白如是。大德僧聽！此某甲比丘，欲遊行某處，糞掃衣重，不能持去，欲留，從僧乞不失衣羯磨。今僧與作不失衣羯磨。誰諸長老忍，默然；不忍者說。僧已與某甲比丘作不失衣羯磨竟，僧忍默然故，是事如是持。
時諸比丘見世尊聽羯磨離衣，便常作羯磨離衣宿，亦羯磨盡離三衣，著弊壞衣行。長老比丘見，問言：汝何故著弊壞衣行？荅言：佛聽羯磨離衣，是故我等常羯磨離衣宿，亦羯磨盡離三衣。諸比丘種種呵責，將至佛所，以事白佛。
佛言：汝等不應常羯磨離衣宿，及羯磨盡離三衣。此二非法羯磨，比丘及僧，二突吉羅。以此羯磨離衣宿，一衣一宿，皆犯失衣罪。今聽諸比丘羯磨留衣，前安居者九月日，後安居者八月日。不得羯磨留僧伽梨、安陁會，聽羯磨優多羅僧。有賊難處，三衣中割截衣最勝者，聽隨所留。從今，是戒應如是說：
若比丘，三衣竟，捨迦絺那衣已，三衣中若離一一衣宿，過一夜，除僧羯磨，尼薩耆波逸提。
離衣者，園同界、異界，屋同界、異界，比丘尼精舍同界、異界，聚落同界、異界，重屋同界、異界，乘同界、異界，船同界、異界，場同界、異界，樹下同界、異界，露地同界、異界，行道同界、異界。
園同界者，僧羯磨作不失衣界，而於中得自在往反；異界者，僧不羯磨作不失衣界，雖作而於中不得自在往反。屋、比丘尼精舍、聚落、重屋亦如是。
乘同界者，於中得自在若取若舉；異界者，於中不得自在若取若舉。船亦如是。
場同界者，踐穀麥處得自在取；異界者，不得自在取。
樹下同界者，樹蔭所覆處；異界者，樹蔭不覆處。
露地同界者，結加趺坐，面去七尺；異界者，七尺之外。
行道同界者，面去身七弓；異界者，七弓之外。
至明相出時，比丘還到界，乃至一腳入界，不失衣；若口言我捨是衣，亦不失衣。若不言捨，至明相出時，尼薩耆波逸提。比丘三衣外，餘所受用衣，離宿，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，諸比丘三衣竟，捨迦絺那衣已，得非時衣，諸比丘慚愧言：佛未聽我等受非時衣。以是白佛。
佛以是事集比丘僧，問諸比丘：汝等實得非時衣，慚愧言佛未聽我等受非時衣不？荅言：實爾，世尊！佛種種讚少欲知足，讚戒，讚持戒已，告諸比丘：從今聽受非時衣。
時六群比丘作是念：世尊聽我等受非時衣。便多受，不受持，不施人，不淨施。諸比丘見，問言：汝不聞世尊制不得畜長衣耶？荅言：佛雖制畜長衣，而聽受非時衣。又問：汝等一切時畜非時衣，不受持，不施人，不淨施耶？荅言：如是。諸長老比丘種種呵責，以事白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責：汝愚痴人！不應多求多欲。外道法中，受者無厭，施者籌量；我正法中，少欲知足，施者雖無厭，受者應少取。呵責已，告諸比丘：若比丘得非時衣，不受持，不施人，不淨施，乃至一宿，突吉羅。
爾時，有一住處，諸比丘多得衣，受持、施人、淨施，餘長與諸比丘，諸比丘不受，言：佛未聽我等受不具足衣。語言：且受，當足令足。
時長老伽毗得一狹短衣，日日舒挽，欲令廣長。佛常五日案行諸房，見伽毗牽挽衣，問言：汝作何等。荅言：得此衣小，不得受持。佛復問：汝更望得衣處不？荅言：有。又問：幾時可得？荅言：若一月若減一月。佛以是事，種種讚少欲知足，讚戒，讚持戒已，告諸比丘：從今，聽畜非時衣不足，望足至一月。
佛既聽畜非時不足衣，諸比丘便持此衣遊行過一月。諸比丘見，問言：佛不聽畜非時不足衣過一月，汝等云何擔此衣遊行，過於一月？種種呵責，將至佛所，以事白佛。
佛以是事集比丘僧，告諸比丘：以十利故，為諸比丘結戒。從今，是戒應如是說：
若比丘，三衣竟，捨迦絺那衣已，得非時衣，若須應受，速作受持，若足者，善；若不足，望更有得處，令具足成，乃至一月若過，尼薩耆波逸提。
非時衣者，捨迦絺那衣已，有所得衣，皆名非時衣。須者，三衣中有故壞，須以補易。望更有得處者，應更有得衣處，望一日，乃至一月得。
若比丘一日得不具足衣，即日有望若得，應足成受持，若施人，若淨施；若不受持，不施人，不淨施，至十一日明相出時，尼薩耆波逸提。二日乃至十日亦如是。十一日有望若得，即此日應足成受持，若施人，若淨施；若不受持，不施人，不淨施，至十二日明相出時，尼薩耆波逸提。乃至三十日亦如是。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，優善那邑有年少居士，出行遊戲，見一女人，名蓮華色，色如桃華，女相具足，情相重敬，即娉為婦。其後少時，婦便有身，送歸其家，月滿生女。以婦在產，不得附近，遂乃私竊通于其母。蓮華色知，便欲委之，絕夫婦道，恐累父母，顧愍嬰孩，吞忍恥愧，還于夫家養女八歲，然後乃去。至波羅奈，飢渴疲極，於水邊坐。
時彼長者出行遊觀，見甚重愛，即問鄉居、父母、氏族，今為係誰，而獨在此？。蓮華色言：我某氏女，今無所屬。長者復問：若無所屬，能為我作正室不？荅言：女人有夫，何為不可？即便載歸，拜為正婦。蓮華色料理其家，允和大小，夫婦相重，至于八年。
爾時，長者語其婦言：我有出息在優善那邑，不復債斂，於今八年，考計生長，乃有億數。今欲往債，與汝暫乖。婦言：彼邑風俗，女人放逸，君往，或能失丈夫操。財物糞土，亦何足計？荅言：吾雖短闇，不至此亂。婦復言：若必宜去，思聞一誓。荅言：甚善。便言：若我發此，至還入門，一生邪心，與念同滅。於是別去，到于彼邑，債斂處多，遂經年歲。
去家日久，思室轉深，作是思惟：我當云何不違先誓，而遂今情？復作是念：我若邪婬，乃負本誓；更取別室，不為違要。於是推訪。遇見一女，顏容雅妙，視瞻不邪，甚相敬愛，便往求婚。父以長者才明大富，歡喜與之。債索既畢，將還本國，安處別宅，然後乃歸，晨出暮反，異于本昔。
蓮華色怪之，密問從人。從人荅言：外有少婦，是故如此。其夫暮還，蓮華色問：君有新室，何故藏隱，不令我見？荅言：恐卿見恨，是故留外。婦言：我無嫌妒，神明鑑識。便可呼歸，助君料理。即便將還，乃是其女，母子相見，不復相識。後因沐頭，諦觀形相，乃疑是女，便問鄉邦、父母、姓族。女具以荅，爾乃知之。
母驚惋曰：昔與母共夫，今與女同婿，生死迷亂，乃至於此！不斷愛欲，出家學道，如此倒惑，何由得息？便委而去。到祇洹門，飢渴疲極，坐一樹下。
爾時，世尊與無央數眾圍遶說法。蓮花色見眾多人往反出入，謂是節會，當有飲食，便入精舍，見佛世尊為眾說法，聞法開解，飢渴消除。於是世尊遍觀眾會，誰應得度，唯蓮華色應得道果，即為說四真諦法苦、集、盡、道。便於坐上，遠塵離垢，得法眼淨。既得果已，一心合掌，向佛而住。
佛說法已，眾會各還，蓮華色前禮佛足，長跪合掌，白佛言：於佛法中，願得出家！佛即許之，告波闍波提比丘尼：汝今可度此女為道。受教即度，與出家受戒。
勤行精進，遂成羅漢。成羅漢已，遊戲諸禪、解脫，顏容光發，倍勝於昔。到時持缽，入城乞食。一婆羅門見，生樂著心，作是念：此比丘尼今不可得，唯當尋其住處，方便圖之。蓮華色乞食畢，還安陁園，入所住房。彼婆羅門隨後察之，知其住處。
後日時到，復行乞食。彼婆羅門於後逃入，伏其床下。是日諸比丘尼竟夜說法，疲極還房，仰臥熟眠。於是婆羅門從床下出，作不淨行。比丘尼即覺，踊升虛空。時婆羅門便於床上，生入地獄。
蓮華色因從空中往詣佛所，頭面禮足，以是白佛。佛問：汝當爾時，意為云何？荅言：如燒鐵爍身。佛言：如此無罪。復白佛言：獨宿當有犯不？佛言：得道者無犯。
時有群賊，聚共議言：我等當於何處分物，用易美食，又得好色？咸言：此安陁園比丘尼住處，必有好色，亦當多有上美供養，往彼分物，必得所欲。時彼賊帥信樂佛法，聞此不悅，即作是念：此諸人等，必當惱亂諸比丘尼，我當密遣一人，先往告語。即便遣之，語比丘尼言：暮當有惡人往，恐必相惱，幸可避去。諸比丘尼聞，即入舍衛城。彼城大臣先以一宅施比丘僧，而無僧住，諸比丘尼暮到往宿。
時彼群賊夜入安陁園，都無所見。賊帥歡喜念言：比丘尼脫此艱難，何其快哉？即以最上衣，盛滿生熟上美飲食，懸著樹枝，念言：若有得道神通比丘尼，取此衣食。
於是蓮華色比丘尼如力士屈申臂頃，從舍衛城，往安陁園樹上取之。明日食時，以所得食，為長老優波斯那及跋難陁設供。時至皆往。下種種食，食訖行水，取小床，於眾前坐，請說妙法。優波斯那為說法已，從坐而去。
跋難陁留後，語蓮華色言：姊妹，何從得此美食？蓮華色具以事荅。跋難陁言：可示我衣。即以示之。跋難陁見，便生貪著，即從索之。蓮華色言：此不可得。何以故？女人薄福，應畜五衣。跋難陁言：如人以象馬布施，不與鞍韉；汝亦如是，云何種種餚膳供養，惜此一衣，而不見與？如是無數方便苦索，遂不獲已，便持與之。
跋難陁得衣，還歸所住。諸比丘見，語言：汝福德人，得此好衣。荅言：我無福德，強說比丘尼，僅乃得之。諸比丘聞，種種呵責：汝云何強說，奪比丘尼衣？
爾時，世尊患於四眾來往憒鬧，告諸比丘：我今欲三月入靜室，不聽有人來至我所，除一送食比丘。汝等亦當相與立制。奉教即立：從今不聽輒至佛所，唯除一送食比丘；犯者，波逸提。
時長老優波斯那不聞僧制，後到舍衛城，問異比丘：佛在何房？比丘指示，即至房前，以手叩房，佛自為開。前禮佛足，卻坐一面。佛問優波斯那：汝眾淸淨，威儀具足，云何教化，而得如此？荅言：若人從我求出家者，教行十二頭陁：汝當盡形壽，作阿練若、乞食、一坐食、一種食、一受食、次第乞食、冢閒、糞掃衣、三衣隨、敷坐、樹下坐、露坐。世尊！若人能盡形壽行如此法，得入我眾，我與作師。佛歎言：善哉，善哉！如汝可謂善教徒眾。復問：汝知此眾僧有制不？荅言：不知。何以故？我從佛聞：佛未制不得輒制，已制應奉行。佛具以上事語之。荅言：我不能隨僧制波逸提悔過。佛言：善哉！如汝所說。
時舊住比丘住立房前，待優波斯那出，語言：汝犯僧制，應作波逸提悔過。荅言：我犯何波逸提？諸比丘具說上事。荅言：我不隨僧制悔過。何以故？我親從佛聞：佛若不制，僧不得制，若佛制已，僧不得違。於是佛自出，語諸比丘：從今，若有阿練若比丘如優波斯那，聽至我所。諸比丘聞已，作是念：我亦當行此頭陁，可得輒至佛所。便各修行。
時諸居士所設房舍、供養，無復人受。以是白佛，佛語諸比丘：今聽四眾自在見我。
時波闍波提比丘尼聞佛此教，便與五百比丘尼來向佛所，中路逢優波斯那。優波斯那眾中一比丘衣麤弊壞。問言：長老，何故著此？荅言：無有餘衣。比丘尼便指己衣，語言：能著此不？荅言：能。又問：長老所著，能與我不？荅言：能。即便易之。前至佛所，頭面禮足，卻坐一面。佛問瞿曇彌：汝何故著此弊壞衣？荅以上事。佛為說法，遣還所住。
佛以是事集比丘僧，問彼比丘：汝實以麤弊衣，與比丘尼易好衣不？荅言：實爾，世尊！佛種種呵責：汝愚痴人！不應多欲。
諸比丘因此以跋難陁事白佛。佛問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，從比丘尼取衣，尼薩耆波逸提。
有諸比丘，有親里比丘尼，多諸知識，能得衣物，而諸比丘著麤弊衣。諸比丘尼問言：何故著此惡衣？荅言：無有得處。語言：何不就我取？荅言：佛制不聽就比丘尼取衣。諸比丘尼言：唯親知可取，知可與。願以白佛。諸比丘即以白佛。
佛以是事集比丘僧，種種讚少欲知足，讚戒，讚持戒已，告諸比丘：從今，是戒應如是說：若比丘，從非親里比丘尼取衣，尼薩耆波逸提。
爾時，舍衛城比丘、比丘尼共得衣施，便共分之，或比丘宜著，比丘尼得，或比丘尼宜著，比丘得。諸比丘尼白諸比丘：與我易衣。荅言：佛不聽我取非親里比丘尼衣。諸比丘尼言：以衣易衣，如何言取？便往白佛。
佛以是事集比丘僧，種種讚少欲知足，讚戒，讚持戒已，告諸比丘：從今，是戒應如是說：
若比丘，從非親里比丘尼取衣，除貿易，尼薩耆波逸提。
非親里者，於父母乃至七世無親。貿易者，彼此有益，又各隨所宜。
從式叉摩那、沙彌尼取衣，突吉羅。若親里犯戒、邪見，從取衣，突吉羅。沙彌從比丘尼、式叉摩那、沙彌尼取衣，突吉羅。
若無心求，自布施，知彼有長，乃取不犯。
佛在舍衛城。爾時，跋難陁晨朝著衣持缽，往偷羅難陁比丘尼所，坐起輕脫，不覺露形。跋難陁見，失不淨。比丘尼知，語言：長老，與我衣浣。便脫與之。彼既得衣，即以不淨，自內形中。
又諸比丘亦與諸比丘尼衣，令浣、染、打。時諸比丘尼以此多事，妨廢誦讀、坐禪、行道。諸白衣見，種種呵責言：諸比丘尼常以浣、染、打衣為業，與在家人有何等異？
時波闍波提比丘尼與五百比丘尼俱詣佛所，頭面禮足，卻坐一面。佛問瞿曇彌：諸比丘尼手足何故盡有染色？具以事荅。佛為諸比丘尼說妙法已，各還所住。
佛以是事集比丘僧，問諸比丘：汝等實使比丘尼浣、染、打衣不？荅言：實爾，世尊！諸比丘因此以跋難陁事白佛。佛種種呵責已，告諸比丘：以十利故，為諸比丘結戒。從今，是戒應如是說：若比丘，使比丘尼浣故衣，若染若打，尼薩耆波逸提。
有諸老病比丘不能自浣、染、打衣，有親里比丘尼能浣、染、打，皆來從索，欲為作之。諸比丘言：佛不聽我等使比丘尼浣、染、打衣。諸比丘尼言：唯親知可知不可。願以白佛。諸比丘即以白佛。
佛以是事集比丘僧，讚少欲知足，讚戒，讚持戒已，告諸比丘：從今，是戒應如是說：
若比丘，使非親里比丘尼浣故衣，若染若打，尼薩耆波逸提。
故衣者，經體有垢。
若令浣，浣，不染不打；若令染，染，不浣不打；若令打，打，不浣不染；若令浣、染，浣、染，不打；若令浣、打，浣、打，不染；若令染、打，染、打，不浣；若令浣、染、打，浣、染、打，皆尼薩耆波逸提。
若令浣，不浣而染；若令浣，不浣而打；若令浣，不浣而染、打，皆突吉羅。令染，不染而浣，而打，而浣、打；令打，不打而浣，而染，而浣、染；令浣、染，不浣、染而打；令浣、打，不浣、打而染；令染、打，不染、打而浣，亦如是。
若令非親里浣、染、打而親里浣、染、打；若令非親里浣、染、打而親里、非親里共浣、染、打；若令親里、非親里共浣、染、打而親里浣、染、打；若令親里、非親里共浣、染、打而非親里浣、染、打；若令親里、非親里共浣、染、打而親里、非親里共浣、染、打，皆尼薩耆波逸提。
若衣未可浣、染、打，而令非親里浣、染、打，突吉羅。
若令親里浣、染、打，而非親里浣、染、打，不犯。餘皆如取衣中說。
佛在舍衛城。爾時，城中有好衣長者，信樂佛法，常出聽受。時彼長者重著好衣，將諸儐從，從城中出，問訊世尊及諸比丘。佛為說法，示教利喜已，頂禮辭歸。遇跋難陁，跋難陁復為說法。臨別白言：長老，明日見顧蔬食。荅言：我不乏食，苦無衣服，汝能與我身上一衣不？長者言：當與至家籌量，不得便相與。跋難陁言：我聞長者好憙布施，如何於我而獨疏薄？又言：我說法能離生、老、病、死，憂、悲、苦、惱，為度汝等，廢不營己，汝今云何惜此一衣？於是長者即脫與之去。
至城門，守門者問：汝向重衣出，而今輕還，為與女人，為遇劫奪耶？荅言：我不與女人，亦不遇劫，為沙門釋子所強乞耳。守門者言：莫作是語，我聞沙門釋子少欲知足，若人布施，尚不肯受，如何於今強乞人物？荅之如上。有不信樂佛法者聞，便唱言：快正應奪，汝若更親近，當復劇。是沙門釋子常歎布施，毀不與取，而今強奪人衣物，何異於劫？長者還家，家中問荅亦皆如上。
諸長老比丘聞，種種呵責已，將至佛所，以事白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，從居士、居士婦乞衣，尼薩耆波逸提。
爾時，諸比丘著麤弊衣，諸親里見語言：何以著此壞衣，不從我取？荅言：佛不聽我等就居士、居士婦乞衣，可以與僧，當從僧取。諸親里言：我正欲與比丘，不欲與僧，令餘人得。諸比丘言：若佛聽我從親里居士、居士婦乞衣者，亦當不著如此弊惡。諸親里言：唯親知可與，知可取。願以白佛。諸比丘即以白佛。
佛以是事集比丘僧，告諸比丘：從今，是戒應如是說：若比丘，從非親里居士、居士婦乞衣，尼薩耆波逸提。
爾時，眾多比丘隨估客行，失道，遇劫剝奪，赤肉裸形，而還向舍衛城。行者問言：汝是何人？荅言：我是沙門釋子。復問：汝衣缽何在？荅言：為劫所奪。
進到祇洹，諸比丘問荅亦如是。又問：汝若是比丘，云何受戒、布薩、自恣？荅言：如是受戒、布薩、自恣。諸比丘竟不與衣，便至佛所。
佛呵責言：汝等何以裸形見佛，豈不能得樹葉及草，以蔽身耶？告諸比丘：從今，裸形至佛前者，突吉羅。
諸比丘白佛：佛不聽我從非親里居士、居士婦乞衣，我等親里去此甚遠，云何得衣？佛言：汝等已到舊比丘所未？荅言：已到。又問：何以不與汝衣？荅言：諸比丘方共見問云何受戒、布薩、自恣，雖如法荅，猶不見與。佛遙呵責舊住比丘：云何眼見比丘裸形而不經恤？為失衣比丘，讚少欲知足，讚戒，讚持戒已，告諸比丘：從今，是戒應如是說：
若比丘，從非親里居士、居士婦乞衣，除因緣，尼薩耆波逸提。因緣者，奪衣、失衣、燒衣、漂衣、衣壞，是名因緣。
若奪衣乃至衣壞故，有餘衣，及有衣在餘處，皆不得乞。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，眾多比丘從波利邑，來向佛所，遇劫失衣，共作是言：佛雖聽五事因緣，得從非親里居士、居士婦乞衣，我今不知當從誰乞。時六群比丘作是念：此諸比丘失衣，不知從誰乞，我當為索。若有長者，當自取之。念已，即以是語語失衣比丘。失衣比丘言：大善。
於是六群比丘遍語城中諸居士、居士婦言：有諸比丘從波利邑來，欲覲世尊，遇劫失衣，汝等可共減割施之。諸居士、居士婦聞已，各各減割。大得衣服，人人皆足。
失衣比丘言：我等已足，不須更乞。六群比丘言：汝等有乞衣因緣，而我等無，聽我以汝因緣，更有所乞。失衣比丘言：隨長老意。時六群比丘復更遍乞，得衣甚多。時諸居士集，共議言：失衣比丘未有幾人，我等城中男女、大小減割布施，已應過足，何以復索？將無欲以積畜、販賣、貨易，不修梵行耶？
時諸長老比丘聞，種種呵責，以事白佛。佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，奪衣、失衣、燒衣、漂衣、衣壞，從非親里居士、居士婦乞衣，若居士、居士婦欲多與衣，是比丘應受二衣；若過是受，尼薩耆波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，跋難陁常出入一居士家，為說法，疾病、官事皆為料理。有一比丘晨朝著衣持缽，入城乞食，遇到此家，聞其夫婦共議：跋難陁於我有恩，當以如是衣直，作衣與之。彼比丘乞食還，語跋難陁：汝有福德。跋難陁言：有何福德？荅言：我今乞食，到某居士家，聞夫婦共議：跋難陁於我有恩，當以如是衣直，作衣與之。汝今往彼，必得無疑。
跋難陁明旦食時，著衣持缽，往到其家。居士即出問訊。跋難陁言：汝為我以如是衣直作衣耶？荅言：如是。跋難陁言：汝自知我不著惡衣，若作好衣，我當自著，常憶念汝疾病、官事，當相料理。若不好者，當與弟子，或藏器中，徒去此物，無施用福。時彼居士語左右言：此人無厭，難養難滿。我發心所與，五倍六倍，猶不愜意。先雖厚善，於今薄矣！遂不與之。
時諸長老比丘聞，種種呵責，將至佛所，以事白佛。
佛以是事集比丘僧，問跋難陁。汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，非親里居士、居士婦共議當以如是衣直作衣，與某甲比丘，是比丘先不自恣請，便往問居士、居士婦言：汝為我，以如是衣直作衣不？荅言：如是。便言：善哉！居士、居士婦，可作如是衣與我，為好故。尼薩耆波逸提。
先不自恣請者，先不問比丘為須何衣。為好者，求令極好，勝先所許。
若從親里索好衣，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城。跋難陁復有常出入家。其夫婦共議：我當各為跋難陁以如是衣直，作衣與之。乞食比丘聞，復語之。跋難陁即往問居士、居士婦言：我聞汝等為我各以如是衣直作衣，為實爾不？荅言：如是。跋難陁言：可合作一衣，令極好。若極好，我當自著，常憶念汝；若不好者，當置器中，徒去此物，無施用福。時居士、居士婦便大瞋言：此人無厭，難養難滿！雖求合作一衣，而於我發心所許五倍六倍，猶不愜意。如此惡人，不足存在！於是不聽復得來往。
時諸長老比丘聞，種種呵責，將至佛所，以事白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若非親里居士、居士婦共議我當各以如是衣直作衣，與某甲比丘，是比丘先不自恣請，便往問居士、居士婦言：汝各為我，以如是衣直作衣不？荅言：如是。便言：善哉！居士、居士婦，可合作一衣與我，為好故。尼薩耆波逸提。
比丘尼亦如是。式叉摩那、沙彌、沙彌尼突吉羅。
佛在王舍城。爾時，王舍大臣語左右人言：汝往跋難陁所，以我名字作禮問訊，持此衣直而供養之。
使受敕，至跋難陁所，語言：某甲大臣問訊起居，送此衣直供養大德，大德受之。跋難陁言：我不應受此衣直，若得淨衣，當手受持。使言：大德有執事人不？跋難陁即指示處。使便到執事人所，語言：某甲大臣送此衣直與跋難陁，汝為受作，來取便與。
使既與已，還跋難陁所，白言：大德所示執事人，我已與竟，大德須衣，便可往取。白已便還。
大臣後時，復更遣信問跋難陁：我近遣使送衣直付某執事，大德為已著此衣未？跋難陁言：我未取著。還白如此。大臣作是念：我作衣已久，而猶未取，必薄我衣，故致如此。即復遣信，語跋難陁言：我送衣已久，何故不著？若不須者，可以還我。跋難陁言：我甚須之。便於非時到執事人所，語言：我今須衣，可以見與。荅言：小待。今眾人會，我應往赴，若不及期，便應罰我金錢五百。跋難陁言：汝常信樂，勤於法緣，今日何故忽重俗事？彼聞此語，便作是念：正使彼罰，要當付衣，然後乃去。即便料理與之。
事畢星馳，已墜稽後。眾人問言：汝來何晩？荅言：跋難陁索衣，料理還之，所以致此。眾人咸言：為一比丘，而輕眾制，理不可恕。即便罰之。彼既得罰，便瞋恨言：沙門釋子自言有道，利益於物，而今乃反令我得罰。不信樂佛法者咸皆語言：汝信敬沙門，致此重罰，若復親近，方當劇是。惡名流布，遍舍衛城。
諸長老比丘聞，種種呵責，將至佛所，以事白佛。佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若王，若大臣、婆羅門、居士，為比丘故，遣使送衣直，使到比丘所言：大德，彼王、大臣送此衣直，大德受之。是比丘言：我不應受衣直，若得淨衣，當手受持。使言：大德有執事人不？比丘即指示處。使便到執事所，語言：某王、大臣送此衣直與某甲比丘，汝為受作，取便與之。使既與已，還比丘所，白言：大德所示執事人，我已與竟。大德須衣，便可往取。是比丘二返三返，到執事所，語言：我須衣，我須衣。若得者，善；若不得，四返五返六返，到執事前，默然立，若得者善。若過求得者，尼薩耆波逸提。若不得衣，隨使來處，若自往，若遣信，語言：汝為某甲比丘送衣直，是比丘竟不得，汝還自索，莫使失。是事應爾。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，眾僧多得縷施，即共分之。諸比丘用縫僧伽梨、優多羅僧、安陁會、一切餘衣，又作腰繩、禪帶乃至戶紐，猶故不盡。時六群比丘便雇織師，織作一衣。猶有餘縷，復更雇作，綖少不足，便行求乞。長者、居士，悉皆與之。於是六群比丘作是念：我得善利，從今但當恒作此業。便多乞縷，一切織師悉皆雇織。
時有居士詣一織師，雇織作衣。荅言：我已許比丘，不得復作。遍詣餘處，皆亦如是。於是居士便瞋罵言：沙門釋子少欲知足，而今遍雇一切織師，無有厭足，與世貪人，有何等異？無沙門行，破沙門法。
諸長老比丘聞，種種呵責，以事白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，自行乞縷，雇織師織作衣，尼薩耆波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，跋難陁常出入一估客家，說法、治病。估客語婦言：跋難陁於我有恩，可以此縷，雇織師作衣，我還當與。行後，婦便持縷詣織師所，雇令作之，語言：籌量令足，勿使少長。
跋難陁聞，即往其家。婦出問訊，言：我夫教我為大德作衣，我已雇人令作。跋難陁言：汝雇誰作？荅言：某甲。
跋難陁便往織師所，語言：汝知不？此衣為我作。汝好織，令緻廣，自當少多私相報。織師言：彼婦語我，籌量令足。我今云何令得緻廣？跋難陁言：但好作之，若綖不足，持我意索，自當與汝。
織師隨語，用盡往索。估客婦言：我先語汝，籌量令足。何故復索？織師具以事荅。婦便更與。
估客行還，問婦言：我先令汝為跋難陁作衣，為已作未？荅言：已作。可取來看。婦即取示，衣甚緻好。問言：用少許縷，那得如此？荅言：跋難陁更來取縷，所以得爾。估客便瞋罵言：跋難陁難養難滿，無有厭足！如我本意，此衣數倍。先雖有恩，於今絕矣。遂不與之。如是惡聲，流布遠近。
長老比丘聞，種種呵責，將至佛所，以事白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若居士、居士婦為比丘，使織師織作衣，是比丘先不自恣請，便到織師所，作是言：汝知不？此衣為我作。汝好為我織，令極緻廣，當別相報。後若與一食，若一食直，得者，尼薩耆波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，跋難陁語弟子達摩言：今欲與汝遊行，到拘薩羅國。達摩言：彼寒無衣，不能得去。跋難陁言：若能去者，當與汝衣。達摩言：先與我衣，然後當去。即便與之。既得衣已，便不肯去。跋難陁言：汝言得衣當去，如何得衣而復不肯？若不能去，以衣還我。達摩言：師已見施，云何復索？跋難陁言：我非施汝，欲共遊行，故相與耳。汝今不去，欲以何理而不還我？便強奪之。彼即高聲大哭。
長老比丘問：汝何故哭？荅言：師奪我衣。諸比丘種種呵責跋難陁：云何名比丘，強奪人衣？荅言：我欲共行至拘薩羅國，以衣雇之，彼既得衣，便不肯去，是以取之，非為強奪。諸比丘復種種呵責達摩：汝云何欺師，索衣許行，得而不去？便將二人，同至佛所，以事白佛。
佛以是事集比丘僧，問跋難陁：汝實以衣與弟子，還奪取不？荅言：實爾，世尊！佛復問達摩：汝實誑師不？荅言：實爾，世尊！佛種種呵責二比丘已，告諸比丘：以十利故，為諸比丘結戒。從今，是戒應如是說：若比丘，與比丘衣，還奪，尼薩耆波逸提。
爾時，六群比丘與諸比丘衣，後使沙彌、守園人奪。諸比丘問言：汝不聞佛制與比丘衣，不得還奪耶？荅言：聞。我今使沙彌、守園人奪，不違佛教。諸比丘言：自奪、教人，有何等異？種種呵責已，以事白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，與比丘衣，若自奪，若使人奪，尼薩耆波逸提。
有諸客比丘，寄舊住比丘衣，行還日久，恐犯此戒，不敢復索。復有諸比丘在路行，寄比丘衣，行路既遠，恐犯此戒，亦不復索。或有已索，便生慚愧，謂犯此戒，作捨墮悔過者。諸比丘以是白佛。
佛以是事集比丘僧，問諸比丘：汝實爾不？荅言：實爾，世尊！佛種種讚少欲知足，讚戒，讚持戒已，告諸比丘：若索寄衣，犯捨墮者，無有是處，從今，是戒應如是說：
若比丘，與比丘衣，後瞋不喜，若自奪，若使人奪，作是語還我衣，不與汝，尼薩耆波逸提。
比丘尼亦如是。式叉摩那、沙彌、沙彌尼突吉羅。
佛在王舍城。爾時，眾多居士共請佛及僧，其中有破薪者、取水者、掃灑地者、敷坐具者、布華者、敷高座者、辦具食者。時跋難陁晨朝著衣持缽，先往請家，至諸人所，隨其所為而讚歎之，復語言：汝今所作歡喜善好。諸人言：我實歡喜作諸供養，務令飲食種種甘美，亦當以衣布施眾僧。跋難陁言：眾人施僧衣物甚多，汝若復施，正當積聚，成無用物，何為徒去有用之福，而不與我？若與我者，我當自著，恒相憶念，疾病、官事當相料理。諸人聞已，便共集議。其中有言：若僧不須，可以施之，使我等得施用之福。或復有言：本為施僧，如何復得迴與一人？言與者眾，遂便與之。
時跋難陁擔重擔衣，還歸僧坊。諸比丘歎：汝福德人！如何暫出，乃得此衣？跋難陁言：巧辯所獲，非福德也。即便具說得衣所由。諸長老比丘聞，種種呵責：汝愚痴人！云何迴與僧物而自入己？
時彼居士食具已辦，遣使白佛。於是世尊著衣持缽，與比丘僧前後圍繞，往詣其家，就座而坐。諸居士手自下食，食畢行水，而無布施。先不欲與跋難陁者竊共議言：我等今日，食無不備，某等無故持施僧物獨與一人，闕此達嚫，寧無慚愧？諸比丘問：汝等竊語，為何所說？具以事荅。諸比丘種種呵責跋難陁：汝愚痴人！云何迴與僧物，自以入己？
爾時，世尊為諸居士說妙法已，從坐起去。諸長老比丘以是白佛。佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，迴與僧物入己，尼薩耆波逸提。
有諸比丘不知是與僧物，迴以入己，後知，生慚愧，或已悔過，以是白佛。佛以是事集比丘僧，讚少欲知足，讚戒，讚持戒已，語諸比丘：若不知與僧物而迴入已，犯捨墮者無有是處。從今，是戒應如是說：
若比丘，知檀越欲與僧物，迴以入己，尼薩耆波逸提。
知者，若自知，若從他聞。欲與僧物者，若人發心，作是語：我當持此物與彼眾僧。
若迴欲與僧物與餘人，波逸提；與餘僧、比丘尼僧、二部僧、四方僧，與塔，皆突吉羅。若迴欲與比丘尼僧、二部僧、四方僧物亦如是。
若迴欲與塔物入己，與比丘僧、比丘尼僧、二部僧、四方僧、餘人、餘塔，皆突吉羅。若迴欲與人物亦如是。乃至迴與此畜生一揣飯與彼畜生亦突吉羅。
比丘尼亦如是。式叉摩那、沙彌，沙彌尼突吉羅。
若白僧，僧與，若施主自迴欲與僧物與已，不犯。
佛在王舍城。爾時，畢陵伽婆蹉住楞求羅山，飛在空中堊灑所住房。時瓶沙王往至彼山，畢陵伽見王來，便還在地，白言：善來，大王，可就此坐。王坐已，問言：何故自作，無守園人耶？荅言：無。王即語一臣：可給此比丘守園人。畢陵伽言：佛不聽我畜守園人。王言：可以白佛。王去之後，便以白佛。
佛以是事集比丘僧，讚少欲知足，讚戒，讚持戒已，告諸比丘：從今聽諸比丘畜守園人。
王所敕臣不信樂佛法，竟不與之，畢陵伽亦不從索。後時，著衣持缽，入城乞食。王與群臣樓上遙見，便生是念：我先許彼比丘守園人，不知得未？即問前所敕臣。臣言：未與。王復問言：吾敕來幾日？臣言：已五百日。王言：隨此日數與之。大臣奉教，即以五百家家一人與之。時五百家日差一人掃除房舍，承受所為。
時彼村人至節會日，男女莊飾，衣服璨麗，出行遊戲。有一貧女，行大啼哭。時畢陵伽入村乞食，見女啼哭，問其母言：汝女何故啼哭如是？荅言：今日諸人皆盛服飾，出行遊戲，我家貧窮，不及於人，是以悲哭。時畢陵伽見牛噉草，語其母言：取少草來。即取與之。畢陵伽便結草，變成二金華鬘，與彼女母，語言：天下有二種金勝，閻浮檀金及神足所化。汝可持此與女令著。
彼女得已，極大歡喜，便著出入，人無不羡。時有一人，見生憎嫉，即白瓶沙王言：某村某家得好伏藏，其女所著華鬘天下無比，大王後宮之所未有。王即呼語：汝得伏藏，可以示我。荅言：我實不得。王復問：汝女所著何處得之？荅言：是畢陵伽結草化作。王聞是語，極大嗔怪：云何化草得成金鬘？便敕有司收繫著獄。
畢陵伽後時復至彼村，見先女人方大啼哭，問言：汝今何故復大啼哭？荅言：家親在獄。問言：為何等罪？荅言：由大德施金華鬘。語言：莫哭！我當為汝令尋得出。
畢陵伽即便先往典獄官所。典獄官見，皆問訊言：大德何故抂屈來此？荅言：守園人繫在獄，我所以來，汝今可為放出之不？荅言：此人得好伏藏，不以示王。若以示王，乃可得出。畢陵伽言：我結草作，非是伏藏。彼人言：結草作金，無有是處。畢陵伽即變其所座皆作金床，語言：汝今自見坐於何座？即皆自見坐金床上，便大惶怖，下床叩頭：願見垂恕，速為解之！若王聞我坐金床上，必重見罪。畢陵伽言：放守園人，然後解汝。彼言：此不見由。問言：由誰？荅言：由王。
畢陵伽即為滅已，飛往王所，住於空中。時王在高樓上見，即作禮問言：大德以何故來？荅言：守園人繫在獄，我所以來，願為放出。王言：彼人得好伏藏，若以示我，乃得出耳。畢陵伽言：我結草作，非是伏藏。王言：結草作金，無有是處。時畢陵伽便以杖叩王樓柱，即化成金樓，問言：王此高樓用何物作？王見歡喜，即敕放之。
畢陵伽如是展轉，四現神足。時諸人民聞見神變，於佛、法、眾生信樂心，施僧前食、後食、怛缽那、非時漿、洗浴眾具、塗身塗足及然燈油。爾時，眾僧多得生、熟酥，油，蜜，石蜜，食不能盡，積聚在地，處處流漫，汙埿衣服、床席、臥具。諸居士見，問言：此是誰物？有人荅言：是沙門釋子之所蓄積。諸居士言：沙門釋子自言節食，積聚如此，恣意噉之！此等為求解脫，離生、老、死，而今但求如此美味，無沙門行，破沙門法。
諸長老比丘聞，種種呵責，以事白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：從今，不聽食宿受蘇、油、蜜、石蜜，犯者突吉羅。
時眾多比丘病，不能得淨人從日日受，亦無錢直，又無買處，諸比丘不知云何，以是白佛。佛以是事集比丘僧，讚少欲知足，讚戒，讚持戒已，告諸比丘：從今聽諸病比丘食宿受蘇、油、蜜、石蜜，乃至六夜。
時諸比丘復過六夜。長老比丘種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘病，得服四種含消藥酥、油、蜜、石蜜，一受乃至七日，若過，尼薩耆波逸提。
若一日得受，二日更得受，至七日更得受，留至八日明相出時，皆尼薩耆波逸提。應白捨與僧，僧捨與白衣、沙彌，若用然燈，若用塗足，唯捨藥比丘不得用，一切比丘不得噉。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，有八月賊，常伺捕人，殺以祠天，一切人民及諸比丘無不驚怖。祠日垂至，而未有所獲，賊共議言：阿練若處必有比丘，取之易得。即往一處。諸比丘聞，各各逃走，賊無所得。復共議言：當至餘處，不得懈惰以失祠日。時彼眾中有一罷道者，語眾人言：我聞佛教，不聽比丘離衣一宿，但共守之，向曉必還。眾人言：若彼不還，便當殺汝，汝若不恨，吾等當住。荅言：甚善。於是群賊便住。時諸比丘懼犯離衣宿罪，後夜悉還。賊問言：汝謂吾已去耶？荅言：我知汝在，佛不聽我離衣宿，是故還耳。賊即殺之，須血取血，須肉割肉。
餘不死者作是念：世尊若聽我等滿八月日，寄一一衣著界內白衣家者，不遭此難。以是白佛。佛以是事集比丘僧，讚少欲知足，讚戒，讚持戒已，告諸比丘：從今聽諸阿練若處比丘，安居三月，未滿八月，寄一一衣著界內白衣家，離宿無罪。
有諸比丘近聚落住，亦寄一一衣著界內白衣家離宿。諸比丘以是白佛。佛言：不聽近聚落住離衣宿。
復有比丘於阿練若無恐怖處離衣宿。諸比丘以是白佛。佛言：亦不聽阿練若無恐怖處離衣宿。有疑恐畏，然後乃聽。
時諸比丘寄衣他家，都不往視，日久濕穢，虫嚙腐爛。諸比丘以是白佛。佛言：應往視晒。
時諸比丘便數數往，居士惡厭。諸比丘以是白佛。佛言：聽十日一視。
時諸比丘有僧事，塔事，和尚、阿闍梨事，及以他事，須出界外，為衣故不敢出，以是白佛。佛言：若有事要須自出界外，聽離衣一宿。
諸比丘出界一宿，其事未畢，復還白佛。佛言：聽六宿。
既聽六宿，諸比丘便著麤弊衣行，過六宿者。長老比丘以是白佛。佛以是事集比丘僧，問諸比丘：汝實爾不？荅言：實爾，世尊！佛種種呵已，告諸比丘：以十利故，為諸比丘結戒。從今，是戒應如是說：
若比丘，住阿練若處，安居三月，未滿八月，若處有恐怖，聽寄一一衣著界內白衣家。若有因緣出界外，離此衣宿乃至六夜，若過，尼薩耆波逸提。
安居三月者，前安居。未滿八月者，後安居。一一衣者，若僧伽梨，若優多羅僧。隨所重寄一衣。不得寄安陁會，以著身故。禮拜、入僧、乞食，不得單著故，不得寄二。有因緣出界外六宿者，若有塔事，和尚、阿闍梨及以他事，留一一衣白衣家，出界外，極至六宿；若一宿、二宿乃至五宿事訖，不還，突吉羅。沙彌突吉羅。
佛在舍衛城。爾時，毗舍佉鹿子母請佛及僧，明日設食。其日正遇天恐怖雨，其雨如力士屈申臂頃，便滿一缽。地受此水，如一渧油落熱沙聚，若不爾者，浩成大海。佛告諸比丘：如今祇洹中雨，遍閻浮提亦復如是，汝等可出，於中洗浴，此是最後平等之雨。諸比丘即出雨中，裸形而浴。
時毗舍佉遣婢白佛：食具已辦。婢至祇洹，見諸比丘皆裸形浴，作是念：此是外道，非是比丘。還白如是。
毗舍佉作是念：必是比丘露地洗浴，痴婢不知，謂是外道。即復遣之：汝至祇洹門，作如是唱：食具已辦，唯聖知時。婢即復往，至祇洹門，欲如敕唱。時諸比丘浴竟還房，不見一人，復作是念：向滿中外道，今不復見。即便還歸，復白如此。
毗舍佉復作是念：必是比丘浴竟宴息。復更遣言：汝可入門，於庭中唱。即復受教，入祇洹門，庭中唱之。佛聞唱聲，告諸比丘：毗舍佉已白時到，汝等皆著衣持缽，共受彼請。諸比丘奉敕，盡集普會講堂。婢方進前，更白佛言：食具已辦，唯聖知時。佛言：汝可先去，當隨後到。
於是世尊如力士屈申臂頃，與諸比丘沒普會講堂，踊出毗舍佉所敷座上，衣服不濕。毗舍佉見佛及僧忽然在座，衣服不濕，作是念：我得善利，供養如是聖師及聖弟子，天雨洪注，而衣服不濕！歡喜踊躍，種種美食，手自下之。食畢行水，叉手合掌，在一面立，白佛言：願世尊與我願！佛告毗舍佉：佛於世閒，諸願永離。毗舍佉復白言；願佛與我清淨可得之願！佛言：大善。
毗舍佉白佛言：世尊！我晨朝遣婢白食具已辦，見諸比丘皆裸形浴，便還語我祇洹中盡諸外道，無有比丘，世尊！云何比丘於和尚、阿闍梨前裸形浴？願佛聽諸比丘畜雨浴衣，我當盡命供給舍衛城諸比丘雨浴衣。
又言：我近小緣至阿夷羅河，見諸比丘尼在於河中裸形洗浴。時人見之，咸形笑言：女人著衣，猶尚無好，況出家人而裸形體！願佛亦聽諸比丘尼畜水浴衣，我亦盡命供給舍衛城諸比丘尼水浴衣。
又言：佛說有三種病，一種得藥、不得藥死，二種得藥、不得藥差，三種得藥差，不得藥死。願聽諸比丘服諸藥，我亦盡命供給舍衛城諸比丘藥。
又言：佛說三種病，一種得隨病食、不得隨病食死，二種得隨病食、不得隨病食活，三種得隨病食活，不得隨病食死。願聽諸比丘食隨病食，我亦盡命供給舍衛城諸比丘隨病食。
又言：看病人若乞食，則有所廢。願聽諸比丘受看病人食，我亦盡命供給舍衛城看病人食。
又言：客來比丘行路疲極，始至不知何處乞食，願聽諸比丘受我客比丘食，令息疲極，知乞食處，我亦盡命供給舍衛城客比丘食。
又言：若有遠行比丘入村乞食，便不及伴，至迥道中，或遇八月賊，或失道徑。願聽遠行比丘受我遠行食，我亦盡命供給舍衛城遠行比丘食。
又言：我聞世尊聽阿那頻頭國諸比丘食粥，願聽諸比丘受我粥，我亦盡命供給舍衛城諸比丘粥。
又白佛言：願世尊受我盡命衣食、湯藥。
佛問毗舍佉：汝見何義利，索是九願？荅言：此國當有諸方比丘來問訊世尊。若云彼處某甲比丘命過，得須陁洹、斯陁含、阿那含、阿羅漢，我當問之：彼比丘曾來此不？荅言曾來，我作是念：彼比丘必曾受我乃至一種供養。便生歡喜，增益善根。於是世尊語毗舍佉：聽汝八願，一願不可得。
時毗舍佉取小床，於佛前坐。佛為說隨喜偈：
歡喜施飲食，佛及聖弟子，設福破慳貪，受報常欣樂，
生天壽命長，還此離染塵，行法之大果，長處淨天樂。
爾時，世尊更為說種種妙法，示教利喜，還祇洹，集諸比丘，讚少欲知足，讚戒，讚持戒已，告諸比丘：從今聽諸比丘受雨浴衣，諸比丘尼受水浴衣，受隨病藥、隨病食、看病人食、客比丘食、遠行比丘食及粥。
時諸比丘作是念：佛聽我等畜雨浴衣。便常乞畜，不受持，不施人，不淨施，擔重擔衣行。諸比丘見，問言：汝不聞佛制畜長衣耶？荅言：佛雖有制，而聽畜雨浴衣。諸比丘又問：汝等常畜雨浴衣，不受持，不施人，不淨施耶？荅言：如是。諸長老比丘種種呵責，以是白佛。
佛以是事集比丘僧，問諸比丘：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，春餘一月，應求雨浴衣，餘半月應持；若未至一月求，先半月持，尼薩耆波逸提。
雨浴衣者，雨浴時用，夏浴時亦用。
若至春餘一月，先有許施雨浴衣者，知識比丘應為往語言：今是縫染、作雨浴衣時。若得者善；若不得，應更為語：諸處皆已縫染、作雨浴衣。若得者善；若不得，復應為語：汝先許與某比丘雨浴衣，今正是時。若得者善；若不得，彼比丘應更餘處乞。畜至八月半，百三十五日持，若過此，不作餘衣，不受持，不施人，不淨施，突吉羅。沙彌突吉羅。
佛在舍衛城。爾時，六群比丘到估客村，估客言：長老住此安居，我等行還，當施安居物。六群比丘言：欲令我住，便可施我，我安居中作衣，安居竟，著問訊佛。估客共議：我等先施安居物，比丘當住家中，大小得聞法言，受八分戒，淨身、口、意。便斂物與之，然後乃行。時六群比丘得安居施物，估客去後，便至餘處。
時諸估客得利還歸，語家人言：我先雖施諸比丘安居物，今既得利，安隱來還，當更供養，汝等安意聽法。家人荅言：諸比丘行後便去。諸估客便於近處請諸比丘。諸比丘荅言：汝可供養先所請者，我等不得受汝供養。時諸估客便瞋恚言：我本自施住此安居，受物而去，與偷何異？
諸長老比丘聞，種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，不聽於安居內受安居施，犯者突吉羅。
爾時，波斯匿王邊境有賊，遣乙師達多、富蘭那往討伐之。二人共議：我等今行，或能沒命，當共出物，供養比丘。即持財物，詣比丘所，語言：我今討賊，恐不得還，以此物施，願為受之！諸比丘作是念：世尊不聽我等安居內受安居施，不知云何。以是白佛。
佛以是事集比丘僧，問阿難言：自恣餘幾日？荅言：餘十日。佛種種讚少欲知足，讚戒，讚持戒已，告諸比丘：從今聽諸比丘，前、後安居，未至自恣十日受急施衣。
佛既聽受急施衣，諸比丘便常畜，不受持，不施人，不淨施，擔重擔衣，處處遊行。諸長老比丘見，問言：汝不聞佛制畜長耶？荅言：佛雖有制，而聽受急施衣。諸比丘又問：汝等常畜急施衣，不受持，不施人，不淨施耶？荅言：如是。諸長老比丘種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：從今，不聽常畜急施衣，不受持，不施人，不淨施。聽至衣時。
既聽至衣時，諸比丘猶過衣時畜。長老比丘以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，前、後安居，十日未至自恣，得急施衣，若須應受，乃至衣時；若過，尼薩耆波逸提。
急施衣者，若軍行，若垂產婦，如是等急時施，過時不復施。衣時者，受迦絺那衣時。捨迦絺那衣已，名非衣時。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，跋難陁從一估客非時乞缽，語言：我今須缽，可以見與？荅言：大德小待。今諸估客會，若不及者，罰金錢五百。跋難陁言：我聞汝精進，供給行道，而今云何捨功德業，先於俗事？估客聞已，作是念：正使被罰，要當先施。便為買缽與之乃往，遂不及期。
眾人見已，皆言：應罰。估客言：我不以私違眾人制，沙門從我乞缽，不能得捨，故不及耳。不信樂佛法者皆言：為一沙門公違眾制，正應苦罰。即便罰之。估客既被罰已，便瞋恚言：沙門釋子不知時宜，小待不肯，使我被罰。諸人種種譏呵：此輩沙門常說知時，少欲知足，而今非時強從人乞，無沙門行，破沙門法。
諸長老比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，問諸比丘：於意云何，缽無綴是缽不？荅言：是。復問：一綴乃至五綴，是缽不？荅言：是。告諸比丘：無綴、一綴乃至四綴是缽，五綴非缽。以十利故，為諸比丘結戒。從今，是戒應如是說：
若比丘，缽未滿五綴，更乞新缽，為好故，尼薩耆波逸提。是缽應僧中捨，僧應取眾中最下缽與之，語言：汝受是缽，乃至破。是法應爾。
缽有三種：鐵缽、蘇摩缽、瓦缽。復有三種：上、中、下。上者，受三缽他飯，除羹菜。下者，受一缽他飯，除羹菜。中者，上下之中。為好者，求牢，求勝。
若已有無綴缽乃至四綴缽，更乞無綴至四綴，得者，皆尼薩耆波逸提。若已有無綴缽乃至四綴缽，更乞五綴缽，得者，皆突吉羅。
應僧中捨者，所得新缽，應捨與眾僧，不得捨與一、二、三人。捨法，應到僧中白言：大德僧聽！我某甲比丘，有缽未滿五綴，更乞新缽，犯捨墮。今捨與僧。白如是。僧應白二羯磨，差知法比丘於僧中行之。一比丘唱言：大德僧聽！此某甲比丘，缽未滿五綴，更乞新缽，今捨與僧。僧今差某甲比丘作行缽人。若僧時到，僧忍聽。白如是。大德僧聽！此某甲比丘，缽未滿五綴，更乞新缽，今捨與僧。僧今差某甲比丘作行缽人。誰諸長老忍，默然；不忍者說。僧已差某甲比丘作行缽人竟，僧忍默然故，是事如是持。是比丘應唱，使諸比丘各持缽出，然後持所捨缽至上座前問：須是缽不？若言須，應取上座缽看。若無缽，若太大，若太小，若穿缺，若喎斜，不應與；若無五事，應與。與竟，取上座缽行，從第二上座，乃至新受具足戒人前，亦如是。僧應取最後缽與捨缽比丘。若行缽，都無人取，聽還與之。僧應教言：此是汝缽，好愛護之，莫著地，莫用除糞掃，莫用盛殘宿食，莫用煖湯，莫用盛香，莫用盛藥，如是愛護。若破者，聽汝更乞。
比丘尼亦如是。式叉摩那，沙彌、沙彌尼突吉羅。
佛在舍衛城。爾時，跋難陁多得諸缽，五六日用便舉置，如是故缽處處皆有。諸長者見，問言：誰積聚此？有人言：是跋難陁。諸長者言：沙門釋子常說少欲知足，而今無厭，收斂積聚，如販缽人，無沙門行，破沙門法。
諸長老比丘聞，種種呵責，將至佛所，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，畜長缽至一宿，尼薩耆波逸提。
爾時，有一比丘獨得二缽，作是念：佛不聽我畜長缽一宿。即持一缽施餘比丘，施後缽破，無缽遊行。諸比丘問言：汝先得二缽，今何故無？荅以上事。諸比丘以是白佛。
佛以是事集比丘僧，問彼比丘：汝與他缽，幾日後缽破？荅言：十日。佛讚少欲知足，讚戒，讚持戒已，告諸比丘：從今，是戒應如是說：
若比丘，長缽乃至十日，若過，尼薩耆波逸提。
得二缽，應問和尚、阿闍梨：此二缽何者勝？若和尚、阿闍梨不善分別，應各五日用，自知勝者受持，不如者與人。沙彌突吉羅。
佛在阿荼脾邑。爾時，諸比丘為身作憍賖耶臥具，自作，亦使人作，自擔繭，亦使人擔，自煮，亦使人煮。諸居士見，作是言：我等煮繭，比丘亦爾，沙門釋子與我何異？此等常說慈忍眾生，而今親自煮繭，無沙門行，破沙門法。
有一比丘以成擘野蠶綿倩諸比丘作臥具，綿少不足，便到綿家，語言：我臥具綿少，少多布施。彼人荅言：未有成綿。比丘復言：可為我作。彼人即於比丘前煮繭，蛹動作聲，比丘教言：案著湯中。彼人即呵罵言：汝常說不殺生法，而今教人殺生，無沙門行，破沙門法。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，新憍賖耶作臥具，尼薩耆波逸提。
憍賖耶者，蠶所作綿。臥具者，臥褥乃至始成，三振不壞，名為臥具。
應捨與僧，不得捨與餘人。僧以敷地，若敷繩床及臥床上，除捨褥比丘，餘一切僧隨次坐臥。發心欲作及方便，皆突吉羅；作成，尼薩耆波逸提。雖不自作，不使人作，他施而受，尼薩耆波逸提。沙彌突吉羅。
佛在拘舍彌城。時眾多跋耆子用純黑毛氈，光澤可愛，皆悉以為服飾、臥具，跋耆諸比丘亦效作之。時諸居士入房觀見，大畏怖，謂是跋耆豪族遊集，便問行人：此是何等貴人服飾？荅言：非貴人物，是跋耆比丘許耳。諸居士便譏呵言：諸比丘如國王，如大臣，如豪族乘車馬時之所服飾。我聞比丘著割截衣，求無為道，而今如此！無沙門行，破沙門法。
諸長老比丘聞，種種呵責，以是白佛。
佛以是事集比丘僧，問彼比丘：汝實爾不？荅言：實爾，世尊？佛種種呵責已，告諸比丘：以十利故，為諸比丘結戒。從今，是戒應如是說：
若比丘，純黑羺羊毛作新臥具，尼薩耆波逸提。
純黑者，生黑及染黑。
應捨與僧，僧以敷繩床、臥床上，不得敷地。餘如憍賖耶臥具中說。
佛在拘舍彌城。爾時，跋耆諸比丘作黑羺羊毛臥具，著少白色及下色毛，便言已淨。時諸長老比丘見，問言：汝不聞佛制純黑羺羊毛作臥具耶？荅言：聞，但我已著白色及下色毛，非復純黑。諸比丘言：純黑少雜，何足為異？種種呵責，以是白佛。
佛以是事集比丘僧，問彼比丘：汝實爾不？荅言：實爾，世尊！佛告諸比丘：從今聽諸比丘作臥具，用二分純黑羺羊毛，第三分白，第四分下。以十利故，為諸比丘結戒。從今，是戒應如是說：
若比丘，作新臥具，應用二分純黑羺羊毛，第三分白，第四分下；若過是作，尼薩耆波逸提。
若比丘作四十波羅臥具，應用二十波羅純黑，十波羅白，十波羅下；若黑長一波羅，尼薩耆波逸提。餘如純黑羊毛臥具中說。
佛在拘舍彌城。爾時，跋耆諸比丘作是念：佛聽我等用二分純黑羺羊毛、第三分白、第四分下作臥具。便多乞三色毛，自作、使人作，於所住處無處不有。諸居士來看見，而問言：此是誰物？荅言：跋耆比丘。諸居士譏呵，如長缽中說。
長老比丘聞，種種呵責，以是白佛。
佛以是事集比丘僧，問彼比丘：汝等實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，作新臥具，應六年畜；未滿六年，若捨若不捨，更作新臥具，尼薩耆波逸提。
爾時，一比丘畜糞掃臥具，見中利，欲從舍衛城至娑竭陁邑，臥具重，不能持去，不知云何，以是白諸比丘。諸比丘將到佛所，以是白佛。
佛以是事集比丘僧，告諸比丘：此比丘欲至娑竭陁邑，臥具重，見中利，不能捨，復不能持去，僧應白二羯磨與易輕者。彼比丘應從僧乞言：我某甲比丘，自畜臥具，見中利，今欲遊行某處，以重故，不能持去，願僧與我易僧輕者。如是第二、第三乞。僧中應一比丘白：大德僧聽！此某甲比丘，自畜臥具，見中利，今欲遊行某處，以重故，不能持去，從僧乞易輕者，僧今與易。若僧時到，僧忍聽。白如是。大德僧聽！此某甲比丘，自畜臥具，見中利，欲遊行某處，以重故，不能持去，從僧乞易輕者。僧今與易。誰諸長老忍，默然；不忍者說。僧已與某甲比丘易僧輕臥具竟，僧忍默然故，是事如是持。從今，是戒應如是說：
若比丘，作新臥具，應六年畜；未滿六年，若捨若不捨，更作新臥具，除僧羯磨，尼薩耆波逸提。
六年者，數日滿六年。餘如純黑羊毛臥具中說。
佛在拘舍彌城。爾時，諸跋耆子作純黑羺羊毛尼師檀，跋耆比丘亦乞作之。諸居士厭患乞索，後日到僧房看，見諸比丘多畜純黑羺羊毛坐褥，便譏呵，如純黑臥具中說。
諸長老比丘聞，以是白佛。佛以是事集比丘僧，問彼比丘：汝等實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，純黑羺羊毛作新尼師檀，應用故尼師檀一修伽陁磔手壞好色；若不壞，尼薩耆波逸提。
一修伽陁磔手者，方二尺。壞好色者，隨意覆新者上。餘如純黑羊毛臥具中說。
佛在舍衛城。爾時，諸比丘擔負羊毛隨路行，路人見之，皆譏呵言：我等家累，擔負羊毛，諸比丘亦復如是，徒著壞色、割截衣，剃頭乞食。與我何異？無沙門行，破沙門法。
有一比丘，山居串樂，擔負羊毛，道路疲極，既至僧坊，庭中倒地。諸比丘見，謂是鬼著，即以小便灑之。彼言：長老，何以見灑？荅言：恐是鬼著，是以灑耳。彼言：我非鬼著，擔羊毛重，道路疲頓，熱悶故耳。諸比丘言：佛制比丘畜三衣、缽，譬如飛鳥與毛羽俱，汝豈不聞，而猶擔此？種種呵責，以是白佛。
佛以是事，集比丘僧，問彼比丘：汝實爾不？荅言：實爾，世尊。佛種種呵責已，告諸比丘：以十利故，為諸比丘結戒。從今，是戒應如是說：若比丘，擔羊毛道路行，尼薩耆波逸提。
時有居士為僧作一房，念言：若比丘來此房中者，我當供養，亦給施衣。有一比丘，來止其房，便施羊毛，比丘不受。居士言：我集羊毛，本為比丘，不自為身。比丘荅言：佛不聽我自擔羊毛，如何得受？
復有比丘須羊毛作臥具，自不知作，欲倩餘比丘，而不敢受，以是白佛。佛以是事集比丘僧，問彼比丘：所欲倩人去此遠近？荅言：去此三由旬。於是世尊讚少欲知足，讚戒，讚持戒已，告諸比丘：從今，是戒應如是說：
若比丘，得羊毛，須持有所至，若自持，乃至三由旬；若過，尼薩耆波逸提。
比丘得羊毛，須持有所至，應使淨人擔。若無淨人，乃聽自持，不得擔擔、頭戴、背負，犯者，突吉羅。沙彌突吉羅。
不犯者，三由旬內，若展轉持，若有人代，若於三由旬持反，及持五六波羅為作腰繩、帽綖等。
佛在舍衛城。爾時，諸比丘使比丘尼浣、染、擘羺羊毛，諸比丘尼為供養故，不敢辭憚，便多事多務，妨廢讀誦、坐禪、行道。諸居士見聞譏呵，波闍波提比丘尼與五百比丘尼俱往到佛所，亦如上浣故衣中說。
於是世尊以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：若比丘，使比丘尼浣、染、擗羺羊毛，尼薩耆波逸提。
爾時，諸比丘有親里比丘尼，亦如上浣故衣中說，即以白佛。佛以是事集比丘僧，讚少欲知足，讚戒，讚持戒已，告諸比丘：從今，是戒應如是說：
若比丘，使非親里比丘尼浣羺羊毛，若染，若擗，尼薩耆波逸提。
餘如上浣故衣中說。
佛在舍衛城。爾時，跋難陁種種貿易，能得人利，而人無能得其利者。有一外道得未成衣，持到外道家，語言：為我縫成。諸人荅言：我家多務，不得作之，沙門釋子閑逸無事，又多施衣，可就借倩，亦可貿易。然彼沙門常能強得，大名估客，汝往宜慎！
於是外道持至僧坊，訪問言：誰能為我縫此衣者？皆言不能。又白跋難陁：我聞大德多已成衣，可以一衣與我貿不？荅言：汝諸外道心不堅正，變悔無常，既得便言貴賤不等。若後無言，當以相與。荅言：餘人或爾，我終不悔。於是跋難陁以濁染汁染麤劫貝，濕打緻密，而以與之。
彼得衣已，還外道眾。外道問言：得成衣不？荅言：已得貿易。取來看之。彼即出示。諸外道見，咸言：咄哉，去大價衣，得此弊服，非是五倍六倍之挍！可還取之，當共廢事，為汝縫成。
彼即持還，語跋難陁言：汝釋種子，云何以此弊服欺誑於我？可以見還，不揚汝惡。跋難陁言：我知外道心不堅正，變悔無常，不欲相與，汝云不悔，是故相從。云何於今方作此言？遂不與之。彼便大哭。諸居士問：汝何故哭？具以事荅。諸居士便譏呵言：白衣賣買，七日猶悔，如何沙門須臾不得？形服與人異，而販賣過於人。如是惡名流布遠近。
諸長老比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊。佛種種呵責已，告諸比丘：以十利故，為諸比丘結戒。從今，是戒應如是說：
若比丘，種種販賣求利，尼薩耆波逸提。
以作易作、以作易未作、以作易作未作，以未作易未作、以未作易作、以未作易作未作，以作未作易作未作、以作未作易作、以作未作易未作，皆尼薩耆波逸提。
若比丘欲貿易，應使淨人，語言：為我以此物易彼物。又應心念：寧使彼得我利，我不得彼利。若自貿易，應於五眾中；若與白衣貿易，突吉羅。
比丘尼亦如是。式叉摩那、沙彌、沙彌尼突吉羅。
佛在王舍城。爾時，難陁、跋難陁用金銀、金銀錢、雜錢買物，亦賣物取之。時有群劫到王舍城伺覓富室，見二比丘大以金銀及錢買物，又賣物取之，便共議言：觀此邑里，無勝沙門釋子之富，阿練若處劫之又易。便於後日至阿練若處，捉諸比丘，拷責金銀及諸錢物。諸比丘言：我等已離金銀及錢，不復受畜此不淨物。劫言：汝等妄語，我親見比丘用以賣買。拷之垂死，盡奪衣缽而去。此諸比丘即遙呵責難陁、跋難陁：如何出家積畜寶物，以殃我等？以是白佛。
佛以是事集比丘僧，問難陁、跋難陁：汝實爾不？荅言：實爾，世尊！佛種種呵責：汝愚痴人！若不作是，彼諸比丘何由遭此？種種呵責已，告諸比丘：以十利故，為諸比丘結戒。從今，是戒應如是說：
若比丘，以金銀及錢種種賣買，尼薩耆波逸提。
應僧中捨，不得與一、二、三人。是比丘應白僧言：大德僧聽！我某甲比丘以金銀及錢賣買，犯捨墮。今於僧中捨。白如是。僧應白二羯磨，差一比丘作棄金銀及錢人。一比丘白言：大德僧聽！此某甲比丘用金銀及錢賣買，犯捨墮。今捨與僧。僧差某甲比丘作棄金銀及錢人。若僧時到，僧忍聽。白如是。大德僧聽！此某甲比丘用金銀及錢賣買，犯捨墮。今捨與僧。僧差某甲比丘作棄金銀及錢人。誰諸長老忍，默然；不忍者說。僧已差某甲作棄金銀及錢人竟，僧忍默然故，是事如是持。彼比丘應棄此物著坑中、火中、流水中、曠野中，不應記處；若捉著餘處，不得更捉。彼比丘不應問僧此物當云何？，僧亦不應教作是作是。若不棄，不問僧，而使淨人以貿僧所衣食物來與僧，僧得受若分者，唯犯罪人不得受、分。
比丘尼亦如是。式叉摩那、沙彌、沙彌尼突吉羅。
不犯者，雖施比丘，比丘不知，淨人受之，為買淨物。
佛在王舍城。爾時，難陁、跋難陁手自捉金銀及錢，教人捉，人施亦受。諸居士見，譏呵，如擔羊毛中說。
諸長老比丘聞，種種呵責，以是白佛。
佛以是事集比丘僧，問難陁、跋難陁：汝實爾不？荅言：實爾，世尊！佛種種呵責已，告諸比丘：以十利故，為諸比丘結戒。從今，是戒應如是說：
若比丘，自捉金銀及錢，若使人捉，若發心受，尼薩耆波逸提。
餘如用金銀、錢中說。
佛在舍衛城。爾時，有法師比丘名沙蘭，聰明才辯，一切四眾、外道、沙門、婆羅門無能及者，遂乃以非為是，以是為非，知言非知，非知言知，恒以辯巧勝人之口。諸比丘見，莫不歎伏，問言：汝與人論議，以非為是，意為謂是，為知非耶？荅：我實知非，恥墮負處，故妄語耳。諸長老比丘種種呵責：佛常讚歎不妄語，亦教人不妄語，汝今云何為勝負故作此妄語？以是白佛。
佛以是事集比丘僧，問沙蘭：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，妄語，波逸提。
爾時，諸比丘見比丘尼言是比丘，見比丘言是比丘尼，或見男言女，或見女言男，或見外道言是釋子，或見釋子言是外道，如是種種見異、言異，便生慚愧：我等將無犯波逸提耶？以是白佛。
佛以是事集比丘僧，告諸比丘：若比丘從心想說，犯波逸提者，無有是處。從今，是戒應如是說：
若比丘，故妄語，波逸提。	
故妄語者，如妄語得過人法中說。比丘尼亦如是。式叉摩那、沙彌、沙彌尼突吉羅。
佛在舍衛城。爾時，諸比丘與和尚、阿闍梨，同和尚、阿闍梨，共勤學問，初夜、後夜未曾睡眠。六群比丘作是念：今諸比丘展轉相教，晝夜不廢，如是不久，當勝我等，當見我過，當求我失。我等當共毀呰惱，使廢業。便往語汝是下賤種姓，工師小人汝曾作諸大惡，無仁善行。諸比丘聞，便生憂惱，廢退學業。六群比丘語餘人言：我已壞彼讀誦、坐禪、行道。諸長老比丘種種呵責：汝云何毀壞諸比丘，令廢學業？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：往昔有城，名得叉尸羅。時彼城中，彼婆羅門有一特牛，行疾多力。復有居士亦有一牛，與彼無異。二人便共捔二牛力，要不如者賭金錢五十。彼婆羅門牛即便得勝。於是居士恥失金錢，更得一牛，倍勝前者，重斷倍賭。彼婆羅門即語牛言：彼居士更得一牛，其力非凡，欲倍賭之，汝能為不？荅言：我能。即集一處，捔二牛力。時婆羅門恐牛不如，便毀呰催督，曲角痛挽，薄領痛與：汝今行步，何以不正？牛聞此語，便大失力，不如彼牛。彼婆羅門倍輸物已，而問牛言：汝向云能，今何故不如？荅言：我實堪能，聞毀呰故，力便都盡。可更斷賭，復使倍上，要牽百車，上于峻坂。當捔力時，美言見誘，可言捲角，汝行步周正，形體姝好，閑挽百車，上于峻坂。於是更賭，果便得勝。
佛因是事，即說偈言：
當說可意言，勿為不可語。畜生聞尚悅，引重拔峻坂，
由是無有敵，獲倍生歡喜。何況於人倫，毀譽無增損？
諸比丘！彼畜生聞毀呰語猶尚失力，況於人乎？今為諸比丘結戒。從今，是戒應如是說：
若比丘，毀呰比丘，波逸提。
毀呰者，言下賤、工師種，如是等。
雖說實而欲毀之，若彼聞解，語語波逸提；若不聞不解，突吉羅。若言汝是下賤，而彼言非，猶證為是，語語波逸提。若比丘毀呰比丘尼、式叉摩那、沙彌、沙彌尼，突吉羅。比丘尼毀呰比丘、比丘尼，波逸提；毀呰式叉摩那、沙彌、沙彌尼，突吉羅。式叉摩那、沙彌、沙彌尼毀呰五眾，突吉羅。
不犯者，欲利益語、教誡語、同意語。
佛在舍衛城。爾時，諸比丘精勤學問，如毀呰中說。六群比丘復恐勝己，便鬥亂之，至此比丘閒語言：汝與我知厚，而彼說汝是下賤種姓、工師小人，曾作大惡，無仁善行。我聞其語，與說我無異。至彼比丘閒，亦復如是。彼此聞之，心皆散亂，廢退學業，更相忿恚，不復共語。有一比丘問諸比丘：汝等何故不共我語？比丘荅言：有人云汝道說我惡。彼言：誰道？荅言：六群比丘。彼言：六群比丘亦云汝等道說我惡。
諸長老比丘聞，種種呵責六群比丘：汝等云何兩舌鬥亂？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責：汝愚痴人！如何同在一法，而兩舌鬥亂？告諸比丘：過去世時，有師子名曰善牙，有虎名曰善抓，共作親厚。有一野狐，常隨覓食，師子及虎不與共語。野狐後時作是念：今此二獸，甚相愛重，我當鬥亂，使各求食，所殘必多，我當得之。便至虎邊而說偈言：
善抓汝雄猛，生處色力妙；善牙說汝惡，我聞心不喜。
復至師子邊，亦說偈言：
善牙汝雄猛，生處色力妙；善抓說汝惡，我聞心不喜。
二獸聞偈，各不相喜。善牙聰明，尋作是念：善抓不與我語，必是野狐鬥亂所致。後得一犢與虎，虎不肯食。於是善牙即以偈問：
輟我持相與，何故而不食？親厚謂無過，反更不相喜。
將無信狐言，以閒吾子意？若遂懷恨情，終當成怨結。
推此非有他，必是野狐讒，下賤離吾好，今當殺去之。
告諸比丘：畜生尚以鬥亂為非，況於人乎？今為諸比丘結戒。從今，是戒應如是說：
若比丘，兩舌鬥亂比丘，波逸提。
餘如毀呰中說。
佛在舍衛城。爾時，跋難陁常出入一居士家，為其說法，料理官事，救諸病苦。其家後時衰喪殆盡，餘唯婦姑二人而已。時跋難陁以親厚意為姑說法，婦來則止；為婦說法，姑來亦爾。各生疑意，謂其必欲作不淨行，遂相道說，聞乎遠近。諸不信樂佛法者便譏呵言：沙門釋子行於非法，過於世閒蕩逸之人。無沙門行，破沙門法。
諸長老比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，為女人說法，波逸提。
爾時，有大威德比丘至時著衣持缽，入城乞食。次到一家，婦人出為敷座，設美飲食，食訖以小床於前坐，白言：大德為我說法。比丘觀之，知此婦人須臾之閒，刀風當發，死墮地獄；若為說法，便於座上遠塵離垢。雖見知此，而作是念：佛制不聽為女人說法，乃至沒命不應有犯！便荅言：姊妹且安，不得有說。語已而去。去未久，婦人果風發而死。比丘愍之，還至僧房，向餘人說。
諸比丘將至佛所，以是白佛。佛以是事集比丘僧，問彼比丘：汝實爾不？荅言：實爾，世尊！佛又問比丘：汝若為說法，幾語得解？荅言：五六語。於是佛讚少欲知足，讚戒，讚持戒已，告諸比丘：從今聽諸比丘為女人說法至五六語。從今，是戒應如是說：若比丘，為女人說法，過五六語，波逸提。
爾時，諸比丘入他家，婦人請說法。比丘為說五六語已，默然而住。諸婦人言：我等未解，願更說之。諸比丘言：姊妹，佛不聽我等為女說法過五六語。諸婦人言：可為餘比丘說，我因得解。諸比丘言：佛未聽我等因比丘為女人說法。以是白佛。佛以是事集比丘僧，告諸比丘：從今聽因比丘為女人說法。
爾時，有一比丘入大臣家，無比丘伴，諸婦人請說法。荅言：佛不聽我為女人說法過五六語。諸婦人便呼小兒在前立，白言：大德，可為此兒說法，我因得解。荅言：佛未聽我因小兒為女人說法。以是白佛。佛以是事集比丘僧，告諸比丘：從今聽因有知男子為女人說法。
時諸比丘作是念：佛雖聽我因有知男子為女人說法，而有知男子雖知難遇。復不為說。以是白佛。佛以是事集比丘僧，告諸比丘：從今聽因別知善惡語男子為女人說法。從今，是戒應如是說：
若比丘，為女人說法過五六語，除有別知善惡語男子，波逸提。
爾時，有優婆塞取不奉法家女為婦，語諸比丘：大德，為我婦說法，令信樂三寶，為受三歸、五戒、八分戒，為說十善、十不善道。諸比丘悉不為說，以是白佛。佛以是事集比丘僧，告諸比丘：從今聽與女人受三歸、五戒、八分戒，說十善、十不善道。
比丘尼亦如是，式叉摩那、沙彌、沙彌尼突吉羅。
五語者，色無常，受、想、行、識無常。六語者，眼無我，耳、鼻、舌、身、心無我。
若比丘為女人說五六語竟，語言：姊妹，法正齊此。從坐起去，更有因緣還復來坐，為說不犯。若說五六語竟，更有女人來，為後女人說，如是相因，為無量女人說，皆不犯。若自誦經，女人來聽，若女人問義，要使得解，過五六語皆不犯。
佛在舍衛城。爾時，六群比丘有勢力，餘善比丘無勢力，六群比丘恒遮其五種羯磨：呵責羯磨、驅出羯磨、依止羯磨、舉罪羯磨、下意羯磨。若比丘被五種羯磨，僧欲解，亦遮不聽。
後六群比丘無勢力，諸善比丘有勢力，眾僧應有羯磨事，六群比丘作衣時至。諸比丘言：今當呼六群比丘共行僧事，若不捨衣來，自當囑授，我等便得如法行事。即便集僧，遣人語六群比丘：汝等可來，僧今集會。六群比丘言：我等有事，今遣囑授。即囑授一比丘來詣大眾。僧應與作五種羯磨者與作五種羯磨，應與解五種羯磨者與解五種羯磨。
羯磨已，所囑授比丘還到六群比丘所。六群問言：僧作何事？荅言：我等所欲羯磨，僧都不作。所不欲者，僧反作之。六群比丘便往彼羯磨比丘所，語言：汝等莫愁，我當與汝作力。我向不知為汝作羯磨，故囑授耳。若知者，當廢事往，何緣使彼成此羯磨？復往解羯磨比丘所，語言：我不與汝解羯磨，不受汝懺悔。
諸長老比丘聞，呵責六群比丘：云何僧如法斷事竟，還發起？將至佛所，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，僧斷事竟，還發起，波逸提。
時諸比丘不知僧斷事竟，還發起，後知，生慚愧心，或有出罪悔過者。諸長老比丘以是白佛。佛以是事集比丘僧，告諸比丘：若不知僧斷事竟，還發起，犯波逸提者，無有是處。從今，是戒應如是說：若比丘，知僧斷事竟，還發起，波逸提。
復有不如法斷事，諸比丘作是念：佛若聽我等不如法斷事，還發起者，善。以是白佛。佛以是事集比丘僧，告諸比丘：今聽僧不如法斷事，還發起。從今，是戒應如是說：
若比丘，知僧如法斷事竟，還發起，波逸提。
若僧不斷是事而發起者，波逸提。若僧不白二羯磨斷事而發起者，突吉羅。若發起私事，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城，與五百比丘僧至阿荼脾邑。時彼居士作是念：佛久乃來此，尋當復去。我等應親近諸比丘，學誦經偈，問所不解，世尊去後得有所怙。即到諸比丘所，作是語：大德，教我誦讀經偈。諸比丘言：佛未聽我等教白衣誦經。以是白佛。佛言：聽教白衣誦經。
時諸比丘種種國出家，誦讀經偈，音句不正。諸居士便譏呵言：云何比丘晝夜親承，而不知男女、黃門、二根人語及多少語法？諸比丘聞，各各羞恥，以是白佛。
佛以是事集比丘僧，問諸比丘：汝等實爾不？荅言：實爾，世尊！佛即遙責諸居士：汝愚痴人！如何譏呵異國誦經音句不正？告諸比丘：今為諸比丘結戒。從今，是戒應如是說：若比丘，教未受具戒人誦經，波逸提。
後復有諸居士求受誦經。諸比丘言：汝之等輩嫌我音句，不從我受，汝今復來，徒自勞苦。荅言：大德，我不毀佛法，不求餘福田，豈可以彼人有過而不教我耶？復有諸沙彌亦欲受經。諸比丘言：須受具戒，當教授汝。諸沙彌言：我等出家應誦經偈，如何受具戒乃當教授？諸比丘以是白佛。
佛以是事集比丘僧，告諸比丘：今聽教未受具戒人誦經，不得並誦。從今，是戒應如是說：
若比丘，教未受具足人經，並誦者，波逸提。
並誦者，俱時誦，或授聲未絕，彼已誦，或彼誦未竟，此復授；句句皆波逸提。先應教言：待我語竟，然後誦。
比丘尼亦如是。式叉摩那、沙彌、沙彌尼突吉羅。
佛在阿荼脾邑。彼諸居士以佛當去，皆來至比丘所，共諸比丘同屋坐禪，或共經行，初夜、後夜都不睡臥。時諸比丘五日則一竟夜說法，疲極而臥。有一比丘不專繫念便大睡眠，蹹衣離身，形起露現。居士見之，以衣還覆。如是至三，便瞋呵言：此等常聞種種呵欲，而今發露形起如是！若不樂道，何不還俗？彼比丘聞，生羞恥心。諸長老比丘聞，亦大慚愧，以是白佛。
佛以是事集比丘僧，問彼比丘：汝實爾不？荅言：實爾，世尊！佛種種呵責彼比丘：我常讚歎不亂心眠無有五惡，汝今何故而不繫念？若比丘於經行、坐禪、坐立臥處，作非威儀，人見不喜，不生信心，已信者退，則非為世而作大明。告諸比丘：今為諸比丘結戒。從今，是戒應如是說：若比丘，與未受具戒人共宿，波逸提。
後諸居士復欲就諸比丘坐禪行道，諸比丘驅出不聽。諸居士言：大德，莫見驅遣！我等不求餘福田，唯歸大德，豈可以一人有過都見棄忽？諸居士中有勢力者便突入房。諸比丘不能制止，便出露宿，為蚊虻、風雨、塵土所困。
時佛從阿荼脾邑到拘舍彌國、瞿師羅園，羅睺羅別到婆耆羅僧坊，掃灑一房，敷臥具、取水竟，閉戶至佛所。去後，分臥具比丘更與餘人，彼比丘即入房住。
羅睺羅初夜聽法已，還所得房。彼比丘聞，問言：是誰？荅言：是羅睺羅。彼比丘言：汝何以來？荅言：此是我房。彼比丘言：分臥具比丘以此與我。羅睺羅言：我先掃除，敷置臥具，蹔至佛所聽受法教，如何便欲不復還我？彼比丘言：汝雖料理，我是上座，應得此住。羅睺羅言：得共我住不？彼言：不得。求入坐、立，及住簷前，皆亦不得。
於是羅睺羅作是念：我至餘房，亦當如是，唯有廁上，乃得安耳。便往廁中。爾時，廁中有一黑蛇。佛天眼見，念言：我若不往，羅睺羅須臾之閒為蛇所殺。便往廁前，彈指謦咳。羅睺羅亦作聲應。佛問言：汝是誰？荅言：是羅睺羅。又問：何以在此？具以事荅。於是世尊將羅睺羅還所住房。於夜過已，集比丘僧，問彼比丘：汝實不容羅睺羅不？荅言：實爾，世尊！佛種種呵責：汝愚痴人！云何野狐驅逐師子？
時諸比丘因此復以上諸居士入房，露宿。白佛。佛種種讚少欲知足、讚戒、讚持戒已，告比丘：今聽諸比丘共未受具戒人二宿。從今，是戒應如是說：
若比丘，與未受具戒人宿，過二夜，波逸提。
共宿者，共一房宿。
若上有覆，有四壁，或上有覆，無一壁、二壁，皆波逸提；無三壁，不犯。若有四壁，上已覆半，若未半，若過半，皆波逸提。若少多覆，不犯。於此諸處，若過二宿，至後夜時，以脅著床及轉側，皆波夜提。
不犯者，同覆各有隔，若病不能起居，若有諸難，若常坐不臥，若彼臥比丘坐、彼坐比丘臥。
比丘尼亦如是。
佛在毗舍離。時世飢饉，乞求難得，告諸比丘：各隨知識安居。有諸比丘在婆求末河邊安居者，種種因緣，如自稱得過人法中說，乃至佛問：汝等更相讚歎，為實為虛？荅言：有實有虛。佛言：虛者得波羅夷。種種呵責實有比丘言：汝等云何向未受具戒人自說得過人法？呵已，告諸比丘：今為諸比丘結戒。從今，是戒應如是說：
若比丘，向未受具戒人自說得過人法，言我如是知，如是見，實者，波逸提。
過人法如上說。
若向未受具戒人自說得過人法，語語波逸提。若受大戒人不問而向說，語語突吉羅。
比丘尼亦如是。式叉摩那、沙彌、沙彌尼突吉羅。
不犯者，泥洹時說，受具戒人問而後說。
佛在舍衛城。爾時，諸比丘犯僧伽婆尸沙罪或故出不淨，或與女人身相觸，或向女人麤惡語，或向女人自歎供養身，有從僧乞別住，僧與別住者，或行摩那埵，或行本日，或有出罪者。時六群比丘於僧中皆調弄之，諸比丘倍增羞恥。
復有一比丘犯故出不淨，僧與別住。時彼比丘檀越請僧中食，別為彼比丘敷好坐具。六群比丘先往請家，在好坐具上坐。居士言：莫坐是處，我供養比丘當於上坐。六群比丘言：彼比丘不應坐此。居士言：應與不應，我自知之。六群比丘言：先應坐此，而今乃應在最下坐。居士復問：何故如是？荅言：彼比丘有罪。居士復問：為犯何罪？荅言：犯故出不淨。居士便譏呵言：此等沙門常說除欲想、滅欲熱、斷欲覺，而今如此為道作穢！無沙門行，破沙門法。
諸長老比丘聞，種種呵責六群比丘：汝等云何向未受具戒人說他麤罪？以是白佛。
佛以是事，集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，向未受具戒人說他麤罪，波逸提。
有諸比丘不知是麤罪，向未受具戒人說，後知生疑：我將無犯波逸提？以是白佛。佛以是事集比丘僧，告諸比丘：若比丘不知他是麤罪，向未受具戒人說，犯波逸提者，無有是處。從今，是戒應如是說：若比丘，知他麤罪，向未受具戒人說，波逸提。
爾時，世尊敕僧羯磨，差舍利弗往調達眾中唱言：若有受調達五法者，彼為不見佛、法、僧。諸比丘作是念：若向未受具戒人說他麤罪，為要須羯磨，為不必耶？以是白佛。佛以是事集比丘僧，告諸比丘：若僧不羯磨，不得向未受具戒人說他麤罪。從今，是戒應如是說：
若比丘，知他比丘麤罪，向未受具戒人說，除僧羯磨，波逸提。
麤罪者，若波羅夷，若僧伽婆尸沙。
僧所羯磨人，當隨僧所教；若教向甲說而向乙說，教說此罪而說彼罪，皆波逸提。比丘說比丘尼麤罪，突吉羅。比丘尼說比丘、比丘尼麤罪，波逸提。式叉摩那、沙彌、沙彌尼說比丘、比丘尼麤罪，突吉羅。
若未受具戒人已聞彼比丘犯麤罪，問比丘，比丘反問：汝所聞云何？彼言：我聞如是如是。然後言我聞亦如是，不犯。
佛在舍衛城。爾時，世尊種種讚歎比尼，讚歎誦比尼，讚歎持比尼，讚歎優波離，說持律比丘有五功德：一、自堅護戒品，二、能斷慚愧者疑，三、自住正法中，四、於僧中所說無畏，五、降伏怨敵。時諸比丘作是念：佛為我等作如是說，我等云何而不勤修、誦、問比尼？即苦誦習，晝夜不懈。
時六群比丘作是念：今諸比丘晝夜勤受、誦、問比尼，必大聰明，解諸罪相，見我等過，終為我損。我今當共毀呰比尼，學比尼者令其廢業，不復誦習。便往諸比丘所，問言：汝誦習何等？荅言：比尼。六群比丘言：何用誦習雜碎戒為？何不誦習五陰、六入等諸義經耶？誦比尼不過四事、十三事、二不定法，何用多知？多知多見增益人疑。諸比丘言：多知多疑，我亦謂爾。便不復誦習。
六群比丘自相謂言：彼諸比丘不復誦習比尼，我等泰然，快得安樂。諸比丘聞，問言：汝等何所說？即如實荅。時諸長老比丘種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，作是語何用是雜碎戒為？說是戒時，令人憂惱，作如是毀呰戒者，波逸提。
戒者，波羅提木叉，半月布薩所說戒經。
若比丘發心作念，欲令人遠離比尼，不誦不讀而毀呰戒，波逸提。若比丘發心作是念我當毀呰，令波羅提木叉不得久住而毀戒，偷羅遮。若教人遠離佛所說諸經而毀呰者，波逸提。若欲令法不久住而毀呰者，偷羅遮。
若比丘毀呰比丘戒，波逸提；毀呰比丘尼、式叉摩那、沙彌、沙彌尼戒，突吉羅。若比丘尼毀呰比丘、比丘尼戒，波逸提；毀呰式叉摩那、沙彌、沙彌尼戒，突吉羅。若式叉摩那、沙彌、沙彌尼毀呰五眾戒，皆突吉羅。若五眾毀呰優婆塞、優婆夷戒，皆突吉羅。
若恐新受戒人生疑廢退心，教未可誦戒，不犯。
佛從拘薩羅國，與五百比丘俱向阿荼脾邑。時彼比丘聞佛當來，作是念：此諸居士不信樂佛法，無大講堂，佛與大眾當於何住？即集共議，便自斫伐草木而營理之。時諸居士譏呵言：我等白衣斫伐草木，出家之人何緣復爾？此等常說慈忍、護念眾生，而今斫伐，傷害無道，無沙門行，破沙門法。
佛既至已，到新講堂，就座而坐，問諸比丘：此堂誰造？荅言：我等所造。又問：草木誰所斫伐？荅言：亦是我等。佛種種呵責言：汝愚痴人！不應作此草木之中人生命想，汝作此事，使人懷惡。呵已，告諸比丘：今為諸比丘結戒。從今，是戒應如是說：若比丘，殺生草木，波逸提。
時諸比丘使守園人若沙彌斫伐草木。諸長老比丘問言：佛豈不制殺生草木耶？荅言：我等使人為之，不違佛制。諸長老比丘言：自殺、使人殺，有何等異？以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：從今，是戒應如是說：若比丘，自殺生草木，若使人殺，波逸提。
時諸比丘作新房舍，有諸居士案行所住，語比丘言：善哉，大德！此房舍物皆我所施，速作成之，使我等得施用之福。諸比丘言：佛不聽我自殺草木，若使人殺，云何得成？於是諸比丘無房舍住，庭草沒人，又乏齒木，不知云何，以是白佛。
佛以是事集比丘僧，告諸比丘：有四種種子：根種子、莖種子、節種子、實種子。凡諸草木從四種子生。若比丘一一所須，語淨人言：汝知是。若不解，復語言：汝看是。若不解，復語言：我須是。若不解，復語言：與我是。從今，是戒應如是說：
若比丘，自伐鬼村，若使人，言伐是，波逸提。
若生草，生草想、生草疑，皆波逸提。乾草，生草想、乾草疑，突吉羅。乾草，乾草想，不犯。若以刀斧斫，斫斫波逸提。
比丘尼亦如是。式叉摩那、沙彌、沙彌尼無故殺生草木，突吉羅。
若為火燒，若折若斫，知必不生，不犯。
佛在舍衛城。爾時，六群比丘數數犯罪，上床下床皆不如法，數數食，別眾食，非時入聚落不白善比丘。諸比丘見，語言：汝等莫數數犯此諸罪，當自見罪，向人悔過，勿負信施，長夜受苦。六群比丘言：我犯何罪？諸比丘言：汝犯如是如是罪。六群比丘不荅犯不犯，更說餘事。諸比丘言：我不問汝，汝何以不荅犯不犯，而說是事？六群比丘言：我知汝等不問是事，我自說耳。諸比丘種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，不隨順荅而作餘語，波逸提。
時六群比丘猶犯前惡，諸比丘復如上教悔，六群比丘默然不應。諸比丘問言：佛制戒不聽不隨順荅，汝何故默然？六群比丘言：佛制不隨順荅，我今不語，有何等罪？諸比丘言：餘語、不語，有何等異？種種呵責已，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責：餘語、不語，有何等異？呵責已，告諸比丘：從今，是戒應如是說：
若比丘，故不隨問荅，波逸提。
若不隨問荅，問問皆波逸提。
比丘尼亦如是。式叉摩那、沙彌、沙彌尼突吉羅。
若誤取他語而荅，及先相恨不共語故不荅，不犯。
佛在王舍城。爾時，慈地比丘作是語：陁婆比丘隨欲、恚、痴、畏。諸比丘聞，呵責言：汝何以誣說僧所差人隨欲、恚、痴、畏？以是白佛。
佛以是事集比丘僧，問慈地比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，人前誣說僧所差人，波逸提。
於是慈地不復得在人前誣說，便獨處誣說陁婆比丘隨欲、恚、痴、畏。諸長老比丘聞，呵責言：佛已前制，汝何故猶誣說僧所差人？以是白佛。
佛以是事集比丘僧，問慈地：汝實爾不？荅言：實爾，世尊！佛種種呵責：人前、獨語，有何等異？呵已，告諸比丘：從今，是戒應如是說：
若比丘，誣說僧所差人，波逸提。
若僧白羯磨、白二羯磨、白四羯磨所差人，而誣說此人隨欲、瞋、痴、畏，語語皆波逸提。若僧差而不羯磨及餘人，作此誣說，語語突吉羅。
比丘尼亦如是。式叉摩那、沙彌、沙彌尼，突吉羅。
若實隨欲、恚、痴、畏，語言我當說彼聽，不犯。
佛在毗舍離。有一住處下濕，有比丘得下濕房，出臥具露地敷晒，至時著衣持缽，入城乞食。去後大雨，水長漂沒。食還不見，即便急覓，或得大床，或得小床，或得拘攝，或得被褥。諸比丘見，問言：汝何從得此臥具諸物？荅以上事。諸長老比丘呵責言：汝所作非法，為僧作臥具人難得，既敷又無能隨收斂者，云何去時不舉，致使漂沒？若當遂失，便空此一房。呵已白佛。
佛以是事集比丘僧，問彼比丘：汝實爾不？荅言：實爾，世尊！佛種種如上呵責已，告諸比丘：今為諸比丘結戒。從今，是戒應如是說：若比丘，露地敷僧臥具，去時不舉，波逸提。
爾時六群比丘使守園人、沙彌露地敷僧臥具，去時不教舉，為鳥啄嚙，埿雨爛破。諸長老比丘見，語言；汝不聞佛制不聽露地敷僧臥具，去時不舉耶？荅言：我使人敷，不違佛制。諸比丘言：自敷、使人，有何等異？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，於露地自敷僧臥具，若使人敷，去時不自舉，不教人舉，波逸提。
有諸比丘於露地敷僧臥具，六群比丘後來，於臥具上或坐或臥，去時不舉。前比丘謂六群比丘：應舉。六群比丘謂前比丘：應舉。諸比丘不知云何，以是白佛。
佛以是事集比丘僧，告諸比丘：前比丘應囑後比丘，後比丘應舉。從今，是戒應如是說：
若比丘，於露地自敷僧臥具，若使人敷，若他敷，若坐若臥，去時不自舉，不教人舉，不囑舉，波逸提。
有諸比丘見僧臥具汙埿不淨，或以灰土或以牛屎著上晒之，在於界內，不敢遠離，以是白佛。佛言：若雨得收，聽離。
有諸比丘晒僧臥具，不敢出界外，以是白佛。佛言：若審還不雨，聽出界外。
復有諸比丘晒僧臥具，在邊坐禪，或熟眠寢語。諸比丘以是白佛。佛言：不聽晒臥具，於邊坐禪、熟眠；犯者，突吉羅。
復有諸比丘晒僧臥具，不即收舉，日曝損壞。諸比丘以是白佛。佛言：若不時收舉，突吉羅。
復有諸比丘見僧臥具敷在露地，以不自敷，不使人敷，己不坐臥，而不收舉。諸比丘以是白佛。佛言：若見僧臥具敷在露地而不舉者，波逸提。
有諸白衣來入僧坊，索僧臥具欲露地敷，諸比丘不與，便大譏嫌。以是白佛，佛言：聽與。既與，欲得早舉，教令速去，白衣復瞋。以是白佛。佛言：不應教令速去，應伺候去時舉；若不舉，波逸提。
復有白衣請僧，借僧臥具於家敷之，諸比丘坐，去不舉。佛言：應舉，若不舉，波逸提。若諸比丘到比丘尼僧坊，露地敷比丘尼僧臥具，謂非僧臥具而不舉者，亦波逸提。
復有諸比丘自擔床席，諸居士譏呵言：此諸沙門如諸伎兒，如作幻人。諸比丘以是白佛。佛言：不聽自擔；犯者，突吉羅。
又大會時，露地敷僧臥具，諸比丘一坐一起輒皆舉之，由是速壞，以是白佛。佛言：若不雨，聽事都畢，然後舉之。
佛既聽囑，後來坐臥臥具比丘便囑和尚、阿闍梨，同和尚、阿闍梨等諸大德及病比丘。諸比丘以是白佛。佛言：不應囑和尚、阿闍梨，同和尚、阿闍梨等諸大德及病比丘；犯者，突吉羅。
諸比丘囑一比丘，一比丘獨舉疲頓，以是白佛。佛言：隨臥具多少。若少，囑少比丘；若多，囑多比丘。諸比丘不知云何名受囑、不受囑，以是白佛。佛言：使彼知受，是名受囑。
若不自舉，不教人舉，不囑，舉一腳出界外，突吉羅；兩腳出，波逸提。
比丘尼亦如是。式叉摩那、沙彌、沙彌尼突吉羅。
佛在毗舍離。有一住處下濕。時十七群比丘在一房中安居，去時不舉僧臥具，悉皆爛壞。後六群比丘來，語舊住比丘言：為我開房，示臥具處。舊比丘即開十七群比丘所安居房與之。入已手摸，臥具爛壞成土，問舊比丘：先誰住此？荅：十七群比丘。於是六群比丘種種呵責十七群比丘，以是白佛。
佛以是事集比丘僧，問十七群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，於僧房內自敷僧臥具，若使人敷，若他敷，若坐若臥，去時不自舉，不教人舉，不囑舉，波逸提。
餘皆如露地敷臥具中說。
佛在舍衛城。爾時，十七群比丘新作房舍。六群比丘後來，語舊住比丘言：為我次第開房。舊比丘問：汝樂何者？荅言：我樂十七群比丘所作新屋。便差與之。
六群比丘即到其所，語言：汝出去，我等當於中住。十七群比丘言：此房幸大，自可共住。時六群比丘作是念：此諸比丘有慚愧，學戒法，初夜、後夜不睡不臥，必見我罪，不宜共住。便語言：我等不樂共住，汝可更索餘房。十七群比丘言：若不樂共住，上座可在前房，我等住於後屋。六群比丘言：此亦不得。復求在簷下、庭中、露住，皆悉不聽。彼既不聽，此不肯去，便強牽出，十七群比丘即大喚。諸比丘出問：汝何故大喚？荅言：六群比丘強牽我出。諸比丘呵責六群比丘：汝云何強牽人出？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，於僧房中強牽比丘出，波逸提。
六群比丘既不得自牽，便使守園人、沙彌牽出。諸比丘見，問言：佛不制牽比丘出僧房耶？荅言：我不自牽。諸比丘言：自牽、使人，有何等異？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，於僧房中牽比丘出，若自牽，若使人牽，波逸提。
有病比丘在房，欲出庭中，不能起居，語諸比丘：善哉，長老！牽我出房。諸比丘言：佛不聽我牽比丘出房。復有比丘浴室中浴，熱悶倒地，諸比丘不敢牽出，氣絕而死。并以白佛。
佛以是事集比丘僧，告諸比丘：若病人須牽出房，牽出犯波逸提者，無有是處。從今，是戒應如是說：
若比丘，瞋不喜，於僧房中自牽比丘出，若使人牽，作是語出去，滅去，莫此中住，波逸提。
若於後屋牽至前屋，若於前房牽出戶外，若於戶外牽至庭中，若於庭中牽出庭外，皆波逸提。若牽出其衣缽，突吉羅。若將其所不喜人來，共房住，欲令自出，若出若不出，皆突吉羅。
比丘牽比丘尼出，突吉羅。比丘尼牽比丘、比丘尼出，波逸提。比丘、比丘尼牽式叉摩那、沙彌、沙彌尼出，突吉羅。式叉摩那、沙彌、沙彌尼牽五眾出，突吉羅。
若牽無慚愧人，若欲降伏弟子而牽出者，不犯。
佛在拘薩羅國，與大比丘僧千二百五十人俱。爾時，諸比丘分臥具，或得房中，或得樹下。六群比丘至時著衣持缽，入村乞食，食後於四衢道中，共諸居士、外道、沙門、婆羅門論說王事、鬥戰事、利害事，如是等種種俗事。彼諸人等皆譏呵言：我等俗人家事因緣故在此中有所論說，沙門釋子亦復在此論說俗事，與我何異？
投暮來還於所住處，與守園人、諸沙彌輩復更語說，乃至夜闇方覓房舍。到一屋中，問先住比丘：汝等幾歲？荅言：我若干歲。六群比丘言：汝小，出去，上座應住。諸比丘言：長老何意闇來？荅言：我隨佛後來。諸比丘言：我亦隨佛後來。我若更索餘房，復應惱諸比丘。如今長老惱觸於我。六群比丘便敷臥具在其中住，初夜、後夜高聲經唄，更相問難，中夜鼾睡，妨諸比丘坐禪行道。
諸長老比丘聞，種種呵責六群比丘：汝作此惱諸比丘，非惜佛法。以是事白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，諸比丘先敷臥具竟，後來復敷，波逸提。
有諸比丘先敷臥具竟蹔出，六群比丘於後使白衣復敷臥具。諸比丘見，問言：汝不聞佛制他敷臥具竟，不得復敷耶？荅曰：我使白衣，不違此制。諸比丘言：自敷、使人，有何等異？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，諸比丘先敷臥具竟，後來若自敷，若使人敷，波逸提。
有諸比丘先敷臥具竟蹔出，後來比丘不知，復敷臥具。先敷臥具比丘還，後敷臥具比丘便生疑：我將不犯波逸提耶？以是白佛。佛以是事集比丘僧，告諸比丘：若不知比丘先敷臥具，後來復敷，犯波逸提者，無有是處。從今，是戒應如是說：若比丘，知他先敷臥具，後來若自敷，若使人敷，波逸提。
爾時，大會多比丘集，房舍雖大，而閒數少。後來比丘無有住處，先敷臥具比丘呼入共住，彼恐犯墮不敢入，以是白佛。佛以是事集比丘僧，告諸比丘：若不相觸惱犯墮，無有是處。從今，是戒應如是說：
若比丘知他先敷臥具，後來強自敷，若使人敷，作是念若不樂者，自當出去，波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。時一住處有重閣屋，有一比丘止住其上，敷尖腳床，常繫其念，坐臥上下，初不卒暴。時有客比丘來，以上座故，轉以與之。此比丘身體重大，不一其心，頓身床上，床腳下脫，打下比丘頭，頭破大喚。閣上比丘即下辭謝，閣下比丘呵責言：先住比丘，我初不聞坐起之聲，汝云何適來便有是事？汝豈不聞世尊讚歎繫念耶？諸長老比丘聞，即來問之，荅以上事。諸比丘種種呵責，以是白佛。
佛以是事集比丘僧，問彼比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，僧重閣上，尖腳繩床、木床用力坐臥，波逸提。
住閣屋，不應以尖腳床著下，非尖腳者著上。若無非尖腳，應以大物支；若無支，應縛橫；若無橫，應覆著地。若不爾而坐臥，乃至坐臥一腳尖床，皆波逸提。
比丘尼亦如是。式叉摩那、沙彌、沙彌尼突吉羅。
若板覆閣及木簀，知必不下脫，不犯。
佛在拘舍彌國。爾時，闡陁比丘常出入一家，乃至見其慇懃，難相違逆，皆如上有主為身作房中說。闡陁於是求於屋地，得一好處，便起高基，以墼薄累，作於四壁，極重覆之。覆重壁圮，一時崩倒，填押、傷殺婆羅門麥。彼便瞋呵言：此沙門輩為欲住壽一劫，欲為子孫計？一兩重覆足以終身，何為過厚，致此崩倒？復言：此輩所用不損父母，自可極意。作此惡業，無沙門行，破沙門法！
諸長老比丘聞，種種呵責，以是白佛。
佛以是事集比丘僧，問闡陁：汝實爾不？荅言：實爾，世尊。佛種種呵責已，告諸比丘：今為諸比丘結戒。從今是戒，應如是說：
若比丘，作大房舍，從平地累，留窗戶處極令堅牢，再三重覆；若過，波逸提。
若至第四重，若草，若瓦，若板覆，一一草、瓦、板，皆波逸提；方便及燒斫時，皆突吉羅；覆竟，波逸提。沙彌突吉羅。
佛在拘舍彌國。爾時，闡陁作大房舍，用有虫水澆於埿草，亦使人澆；優陁夷用有虫水飲食、洗浴。諸居士見闡陁用有虫水澆於埿草，從優陁夷索飲，以虫水與之。居士語言：此水有虫。荅言：但飲水，勿飲虫。諸居士言：大德既飲水，如何不飲虫？便不復荅。諸居士譏呵言：此等沙門常說慈愍、護念眾生，而今以虫水澆埿、飲食、洗浴，無憐愍心，無沙門行，破沙門法！
諸長老比丘聞，種種呵責，以是事白佛。
佛以是事集比丘僧問闡陁、優陁夷：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，知水有虫，若取澆埿，若飲食諸用，波逸提。
有虫水者，囊漉所得，肉眼所見。
若澆埿，若飲食，虫虫波逸提。若有虫，虫想、有虫疑，皆波逸提。無虫，虫想、無虫疑，皆突吉羅。用虫水，有內外用。內用者，飲食之屬；外用者，澆埿、洗浴、浣濯之屬。
比丘尼亦如是。式叉摩那、沙彌、沙彌尼，突吉羅。
若諦視不見、囊漉不得，不犯。
佛在舍衛城。爾時，諸比丘不教誡比丘尼，不為說法，由此故空無所得，而反呵罵：由汝輩故，令佛正法減五百歲，使一切人不敬沙門，輕賤比丘，不加供養。
時波闍波提比丘尼與五百比丘尼來詣佛所，頭面禮足，卻住一面。佛問瞿曇彌：頗有上座比丘教誡比丘尼，為說法，有所得不？荅言：無也，世尊！由諸比丘不教誡，不說法故，諸比丘尼空無所得，而反呵罵：由汝輩故，令佛正法減五百歲，眾人不復恭敬、供養沙門。於是世尊為比丘尼種種說法，示教利喜已，遣還所住。
佛以是事集比丘僧，問諸比丘：汝等上座實不教誡比丘尼，不為說法而反呵罵不？荅言：實爾，世尊！佛種種呵責已，告諸比丘：不應如是呵罵；犯者，突吉羅。從今，諸比丘應教誡比丘尼，應為說法。
於是諸比丘便教誡比丘尼，為說法，即有所得。
後六群比丘亦往比丘尼住處，語言：諸姊妹集，我當教誡說法。諸比丘尼即集一處，六群比丘便為說婬欲麤惡語。諸比丘尼中，有得諸禪、解脫、三昧、正受者，皆不聽受。時六群比丘尼咸讚歎言：此諸比丘善能教誡，無復過者。
於是波闍波提比丘尼復與五百比丘尼往到佛所。佛問瞿曇彌：諸比丘教誡比丘尼，為說法不？荅言：有諸比丘教誡比丘尼，為說法，多有所得。復有六群比丘來，令比丘尼集，云當教誡，反說婬欲麤惡語，六群比丘尼讚以為善，無復過者。佛為諸比丘尼說法已，遣還所住，以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：若僧不差教誡比丘尼而教誡者，波逸提。
時六群比丘便出界場，自共相差教誡比丘尼。便往比丘尼住處，語言：僧今差我來教誡汝。諸比丘尼如上集一處，六群比丘復為說麤惡語。乃至波闍波提比丘尼往到佛所，遣還所住，亦如上說。
佛以是事集比丘僧，問六群比丘：汝等實出界場，自共相差教誡比丘尼不？荅言：實爾，世尊！佛種種呵責已，告諸比丘：比丘成就十法，僧應差教誡比丘尼。何等為十？一者，戒成就，威儀成就，恒畏小罪；二者，多聞，諦能了達，知佛所說初、中、後善，善義、善味，具足清白梵行之相；三者，善能誦解二部戒律；四者，善能言說，暢理分明；五者，族姓出家，諸根殊特；六者，於佛法中，未曾穢濁；七者，舉止安詳，身無傾邪，被服法衣，淨潔齊整；八者，為比丘尼眾之所敬重；九者，能隨順說法，示教利喜；十者，滿二十歲，若過二十。有五法不應差，若已差應捨：一者，所誦經戒而悉忘失；二者，諸根不具；三者多欲；四者，現為惡相；五者，教比丘尼親近惡人。今為諸比丘結戒。從今，是戒應如是說：
若比丘，僧不差，教誡比丘尼，波逸提。
不差者，不白二羯磨。差教誡者，說八敬法。
若不差，教誡比丘尼，語語波逸提；教誡式叉摩那、沙彌尼，突吉羅。沙彌突吉羅。
佛在舍衛城。爾時，諸比丘次第教誡比丘尼，語比丘尼言：明日般陁比丘次教誡汝，汝當就彼聽受法教。作是語已，還到所住，語般陁：汝明日應教誡比丘尼。長老般陁明日食時，著衣持缽，入城乞食，食後還歸，掃除內外，取清淨水，辦手腳巾，露地敷座，自取繩床，於邊坐禪。
時諸比丘尼到般陁所，頭面禮足，就座而坐。於是般陁問諸比丘尼：曾聞八敬法不？荅言：曾聞。複語：姊妹更聽。一者，比丘尼眾半月應從比丘眾乞教誡人。二者，比丘尼眾安居時，要當依比丘僧眾。三者，比丘自恣時，應白二羯磨，遣三比丘尼，從比丘眾請見、聞、疑罪。四者，式叉摩那二歲學六法已，應於二部眾求受具足戒。五者，比丘尼不得罵比丘，不得於白衣家導說比丘若犯戒，若犯威儀，若邪見，若邪命。六者，比丘尼不得舉比丘罪，而比丘得呵責比丘尼。七者，比丘尼犯麤惡，應在二部僧中，求半月行摩那埵，行摩那埵已，次阿浮呵那，應在二十比丘、二十比丘尼眾中出罪。八者，比丘尼雖先受具戒、百歲故，應禮新受大戒比丘。說此八敬法已，即說偈言：
欲得好心莫放逸，聖人善法當勤學；
若有智慧一心人，乃能無複憂愁患。
說此偈已，閉目正坐。時諸比丘尼竊相語言：此比丘唯知此一偈，雲何當能教誡我等？般陁聞已，作是念：此諸比丘尼輕賤於我。於是踴出虛空，現分一身作無量身，還合為一，石壁皆過，履水如地，入地如水，或現半身，或現全身，或身上出煙，身下火然，或身上火然，身下出煙，或身上出水，身下出火，或身上出火，身下出水，或坐臥空中，如鳥飛翔，或手摸日月，或身平立，至梵自在，現神變已，還坐本處，說偈如前。
諸比丘尼見此神變，心大歡喜，白言：大德，願更以神足教化。於是般陁東踴西沒，西踴東沒，餘方亦爾，作如是種種神變，然後還坐，複說上偈。乃至日沒，然後舍去。
時諸比丘尼暮至城門，城門已閉，扣門索入。守門者問：汝是誰？荅言：是比丘尼。守門者問：夜何處來？荅言：尊者般陁教誡我等，是以還晩。守門者言：可還本來處，正使王來，亦不敢開。
諸比丘尼既不得入，或在門下，或在塹邊，或依樹下，夜為蚊虻、風塵所惱。明日門開，最在前入。時諸居士自相問言：此諸比丘尼開晨先入，從何處來？或有人言：正當是求男子還耳。諸不信樂佛法者種種呵責言：我等白衣不修梵行，汝比丘尼亦複如是，空剃此頭，著壞色衣。
諸長老比丘聞，呵責般陁：雲何教誡比丘尼乃至日沒？以是白佛。
佛以是事集比丘僧，問般陁言：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，僧差教誡比丘尼，至日沒，波逸提。
僧差者，白二羯磨差。
若比丘僧已差，應語比丘尼：姊妹，若非難時，當教誡；難時，不得教誡。若就比丘尼住處教誡，應語：汝等敷座，我當往。若不得往，應在所住處，掃灑如前。應將大比丘為伴，良無，然後獨往。為說八敬法已，若日早，能更說餘法亦善。應籌量日早晩，要使及日得至所住。若說法竟，應前去者便去。若有恐怖處，比丘應送比丘尼至所在。若比丘教誡比丘尼至日沒，語語波逸提。沙彌突吉羅。
佛在舍衛城。爾時，諸比丘次第教誡比丘尼，比丘尼皆得諸禪、解脫、三昧、正受。
時六群比丘僧不差，亦往教誡，但說麤惡、不善之語。諸長老比丘尼默然不聽，六群比丘尼贊言：善哉！無過是者。於是波闍波提比丘尼與五百比丘尼俱往到佛所，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，入比丘尼住處，波逸提。
時諸比丘有因緣事塔事、僧事、私事，應入比丘尼住處，慚愧不敢，不知雲何，以是白佛。佛以是事集比丘僧，告諸比丘：若不為教誡因緣，不聽入。從今，是戒應如是說：若比丘，僧不差，以教誡因緣入比丘尼住處，波逸提。
有諸比丘，僧雖差，猶慚愧不敢入。諸比丘尼無教誡故，空無所得，以是白佛。佛以是事集比丘僧，告諸比丘僧：所差比丘聽入。從今，是戒應如是說：若比丘，僧不差，為教誡故入比丘尼住處，波逸提。
爾時，跋陁比丘尼病，遣信白舍利弗：願大德來為我作最後說法。舍利弗言：佛不聽僧不差，為教誡故入比丘尼住處。以是白佛。佛以是事集比丘僧，告諸比丘：聽僧不差，為病比丘尼說法。從今，是戒應如是說：
若比丘，僧不差，為教誡故入比丘尼住處，除因緣，波逸提。因緣者，比丘尼病，是名因緣。
若僧不差，為教誡故入比丘尼住處，隨入多少，步步波逸提；若一腳入門，突吉羅。沙彌突吉羅。
佛在舍衛城。爾時，諸上座比丘次第教誡比丘尼，諸比丘尼或別請供養，或以缽囊，或以腰繩，或以燈油、衣、食、湯藥而用布施。時六群比丘見已，語諸比丘：可差我等為教誡人。諸比丘言：如佛所說成就十法，汝等無有，雲何求差？六群比丘便作是語：諸比丘為供養利故，教誡比丘尼。諸比丘種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊。佛種種呵責已，告諸比丘：今為諸比丘結戒。從今，是戒應如是說：
若比丘，作是語諸比丘為供養利故，教誡比丘尼，波逸提。
若言為供養利故，教誡比丘尼、式叉摩那、沙彌、沙彌尼，突吉羅。若言比丘行十二頭陁、坐禪、誦經、作諸功德，皆為供養利故，語語突吉羅。沙彌突吉羅。
佛在舍衛城。爾時，諸比丘與比丘尼獨屏處坐，遂生染著，不樂梵行，或有反俗，或作外道。諸居士見，皆譏呵言：此等沙門與比丘尼獨屏處坐，正似白衣對於婬女。食人信施，而為此事！無沙門行，破沙門法。
諸長老比丘聞，種種呵責，以是白佛。
佛以是事集比丘僧，問彼比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，與比丘尼獨屏處坐，波逸提。
與式叉摩那、沙彌尼獨屏處坐亦如是。沙彌突吉羅。
若眾多比丘、比丘尼共坐，若諸難起，須與獨屏處坐，皆不犯。
佛在舍衛城。爾時，有一阿練若比丘住阿練若處，初不親近一切道俗。彼比丘晨朝著衣持缽，入村乞食，道逢二比丘尼。一比丘尼語一比丘尼言：我今欲與此比丘相識，汝能同不？荅言：甚善。比丘既至，便為作禮。比丘默然，不與共語。二比丘尼複共議言：今此比丘不欲道中與我相識，當共至其住處，禮拜問訊。
二比丘尼明朝早往，至比丘所，禮拜問訊。一禮、二禮皆不共語，至第三禮，乃言：老壽！二比丘尼禮竟而去。
彼比丘後複入村乞食。二比丘尼於巷中見，禮拜問訊，乃共語言。二比丘尼便以片衣段及染色綖布施比丘，比丘受之。白言：大德疲極，至我住處小息，然後乞食。即便往息。息已，臨欲乞食，比丘尼複言：此有菜醬，若得食已，可還此食。比丘複受其語，得食持還。如是非一，或比丘乞食前還，待比丘尼，或比丘尼乞食前還，待比丘。遂至他家，更相贊歎。
彼比丘後得一好衣，便生諂曲心，作是念：我今當以此衣與彼比丘尼，彼必不受，我幸可得惠施之厚。作是念已，先於諸比丘前贊彼比丘尼言：某甲比丘尼族姓出家，信心堅正，少欲知足。諸比丘言：夫出家者，應當如是贊。
己持衣與彼比丘尼，比丘尼即便受之，失本所圖，心懷惱恨，還語諸比丘：某比丘尼信心淺薄，多欲無厭。諸比丘言：汝向說某少欲知足，今何以故複說如此？具以上荅。諸比丘種種呵責：雲何心不舍物，詐以施人，量其不受，虛望人感？以事白佛。
佛以是事集比丘僧，問彼比丘：汝實爾不？荅言：實爾，世尊！佛種種呵責：汝豈不聞我贊歎舍物與人，然後得大功德耶？汝今雲何心不舍物，而詐與人？呵已，告諸比丘：今為諸比丘結戒。從今，是戒應如是說：若比丘，與比丘尼衣，波逸提。
時諸比丘有親裏比丘尼，衣服、臥具悉皆麤弊，疾病醫藥亦不能得。諸比丘作是念：若世尊聽我與親裏比丘尼衣物者，當無此苦。以是白佛。佛以是事集比丘僧，告諸比丘：今聽諸比丘與親裏比丘尼衣物。從今，是戒應如是說：若比丘，與非親裏比丘尼衣，波逸提。
爾時，舍衛城二部僧得已成衣，即共分之。或比丘得比丘尼所宜著，或比丘尼得比丘所宜著，欲共貿易，而不敢，以是白佛。佛以是事集比丘僧，告諸比丘：今聽諸比丘與比丘尼貿衣。從今，是戒應如是說：
若比丘，與非親裏比丘尼衣，除貿易，波逸提。
若與破戒、邪見親裏比丘尼衣，突吉羅。若與非親裏式叉摩那、沙彌尼衣，突吉羅。沙彌突吉羅。
若為料理功業事，若為善說經法，或為多誦經戒，與衣皆不犯。
佛在舍衛城。爾時，有一少知識比丘尼得未成衣，不知自作，語諸比丘尼言：我不知作衣，願為作之。諸比丘尼言：姊妹，我多事，不得作，可往比丘眾中問，有憐湣心者，必為汝作。即往比丘眾中言：我少知識，得此未成衣，不知自作，願為我成。諸比丘荅亦如上。複語長老優陁夷，白之如上。優陁夷言：我能作耳，莫數數來催，隨我意作，當為汝作。荅言：隨長老意。於是優陁夷取衣裁縫。
經時不得，彼比丘尼來問：大德，衣已成未？優陁夷言：先已有要，何故來催？荅言：我來參問，不敢相催。即還所住。
優陁夷於後以種種色綖，在中葉上作男女交會時像。成已，呼比丘尼取，即來取之。優陁夷語言：未可舒視，亦莫示人，波闍波提比丘尼往詣佛時，於都路頭然後舒披。
彼比丘尼得衣持去，竟不舒視，亦不示人。波闍波提比丘尼至佛所時，乃於都路頭披。路人見之，無不撫掌大笑，共相語言：此比丘尼乃能如是巧繡，作所欲像，自著衣上！彼比丘尼甚大羞恥，即還所住。
波闍波提比丘尼卷疊此衣，持到佛所，舒以白佛：唯願世尊視此所作！佛為瞿曇彌說種種法已，遣還所住。以此事集比丘僧，問優陁夷：汝實爾不？荅言：實爾，世尊！佛種種呵責：汝愚癡人！雲何作此汙辱人衣？呵已，告諸比丘：今為諸比丘結戒。從今，是戒應如是說：若比丘，為比丘尼作衣，波逸提。
有諸比丘有親裏比丘尼，衣服敗壞，乞得衣段，而不知作。諸比丘作是念：若世尊聽我與親裏比丘尼作衣者，當無此苦。以是白佛。佛以是事集比丘僧，告諸比丘：今聽諸比丘為親裏比丘尼作衣。從今，是戒應如是說：
若比丘，與非親裏比丘尼作衣，波逸提。
比丘為非親裏比丘尼取衣時，突吉羅；割截時、染時，皆波逸提；縫時，針針波逸提。餘如與衣中說。
佛在舍衛城。爾時，諸比丘於摩竭提國，與諸比丘尼人閑遊行，或一比丘與一比丘尼俱，乃至眾多，或渡深水，或上高阪，更相見形，生染著心，不複樂修梵行，遂至反俗，或作外道。諸白衣見，便譏呵言：此輩沙門如人將婦及婬女行。種種譏呵，如上獨屏處坐中說。
諸長老比丘聞，種種呵責，以是白佛。
佛以是事集比丘僧，問諸比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，與比丘尼共道行，波逸提。
有諸比丘與眾多伴共道行，見諸比丘尼亦行此路，便作是念：我等將無犯波逸提？以是白佛。佛以是事集比丘僧，告諸比丘：若先不共期，犯波逸提，無有是處。從今，是戒應如是說：若比丘，與比丘尼先期共道行，波逸提。
有諸比丘與比丘尼先期共道行，後不敢去，或兩相避。以先期致疑，以是白佛。佛以是事集比丘僧，告諸比丘：若先與比丘尼期共道行，若不去，若兩相避，犯波逸提，無有是處。從今，是戒應如是說：若比丘，與比丘尼先期共道行，從此聚落到彼聚落，波逸提。
爾時，有一比丘尼險路中見一比丘，呼言：大德速來！共同道去。彼比丘便往語言：姊妹，佛制不聽與比丘尼共道行。比丘尼言：此路險難，而我女弱，依怙大德乃爾得過。荅之如前，比丘便去。比丘尼於後，為賊剝脫裸形，大喚言：賊剝我！賊剝我！彼比丘遙聞，到所住處向諸比丘說。諸比丘將至佛所，以是白佛。
佛以是事集比丘僧，告諸比丘：今聽諸比丘若險難處、有疑畏處，與比丘尼共道行。從今，是戒應如是說：
若比丘，與比丘尼先期共道行，從此聚落到彼聚落，除因緣，波逸提。因緣者，若多伴，有疑畏處，是名因緣。
若比丘與比丘尼先期共道行，無聚落處半由旬，波逸提。若與式叉摩那、沙彌尼先期共道行亦如是。沙彌突吉羅。
佛在舍衛城。爾時諸比丘於摩竭提國，與諸比丘尼共舡遊行，或一比丘與一比丘尼共舡，乃至眾多。上下舡時，相見形體，白衣譏呵，諸長老比丘聞，乃至佛告諸比丘皆如上共道行中說。今為諸比丘結戒。從今，是戒應如是說：若比丘，與比丘尼先期共舡行，波逸提。
有一比丘尼在阿夷羅河邊待舡欲渡，後有一比丘來，比丘尼語言：大德，此閑險難，可共俱渡。比丘荅言：佛制不聽我等與比丘尼共載一舡。舡師複言：但俱上舡，各在一頭。比丘不聽。比丘尼言：若不得者，大德先渡。比丘即在前渡。舡未到岸，比丘尼被剝赤肉。舡師見之，便譏呵言：汝等同共出家，不能相護，況於餘人？無沙門行，破沙門法！
彼比丘還到僧坊，向諸比丘說。諸比丘將到佛所，以是白佛。
佛以是事集比丘僧，問彼比丘：汝實爾不？荅言：實爾，世尊！佛種種呵責：汝愚癡人！雲何舍比丘尼，使賊剝脫？呵已，告諸比丘：從今，是戒應如是說：
若比丘，與比丘尼先期共舡行，若上水，若下水，除直渡，波逸提。
餘如共道行中說。
佛在王舍城。爾時，難陁、跋陁食比丘尼所贊歎食，諸比丘見，種種呵責。
時舍利弗、目犍連遊行人閑，到王舍城。有一居士聞二人來，便出迎之，頭面禮足，卻坐一面。為說妙法，示教利喜。居士即請明日作客比丘食，默然受之。居士即還其家，辦種種飲食，敷好坐具。
舍利弗、目犍連至時著衣持缽，往到其舍。舍利弗在前欲入，偷羅難陁比丘尼先在此家，聞其語聲，即住不入。
彼比丘尼見辦種種飲食、敷好坐具，問言：為欲請王，為是婚姻？荅言：今不請王，亦非婚姻，欲供養尊者舍利弗、大目犍連耳。比丘尼言：雲何不請大龍，而供養此小德比丘？居士問言：誰是大龍？荅言：六群比丘。又言：若欲請族姓出家、行頭陁、四念處乃至八聖道分、須陁洹乃至阿羅漢比丘，欲求好婿、好兒、生天、解脫、現世富貴，當供養六群比丘。如是贊歎已，默然而住。舍利弗、目犍連然後乃入。
彼比丘尼前問訊言：善哉，尊者！可就此坐。複語居士言：善哉，居士！汝今大得富利，請如是大龍比丘。居士便呵言：汝向言小德，今言大龍，作此反覆，如何無恥？從今已去，莫入我家，我亦不複供養於汝。
於是居士手自下食，食竟行水，取小床，於二比丘前坐。為說妙法已，從坐起去，還向佛所。佛遙見，便語言：善來，舍利弗、目犍連，從何處食客比丘食？荅言：世尊！向到一居士家，有一比丘尼，或見名為小德，或見名為大龍。佛問：所說何等？具以事荅。
佛以是事集比丘僧，問六群比丘：汝等實食比丘尼贊歎食不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，食比丘尼贊歎食，波逸提。
有諸比丘尼於屏處贊歎，比丘食後乃知，便生慚愧：我將無犯波逸提耶？以是白佛。佛以是事集比丘僧，告諸比丘：若不知比丘尼贊歎，得食食，犯波逸提者，無有是處。從今，是戒應如是說：若比丘，知比丘尼贊歎得食食，波逸提。
爾時，有一家請五百比丘食，其家先所供養比丘尼作是言：與諸比丘食，莫使失時。諸比丘聞，便生慚愧，不敢複食，還以白佛。佛以是事集比丘僧，告諸比丘：若比丘尼先不贊歎，臨食時作是語好與諸比丘食，比丘食此食，犯波逸提者，無有是處。從今，是戒應如是說：
若比丘，知比丘尼贊歎因緣得食食，除檀越先發心作，波逸提。
贊歎者，贊歎得過人法。
若式叉摩那、沙彌、沙彌尼，比丘贊歎因緣得食食，突吉羅。沙彌突吉羅。
佛在王舍城。時一大臣常供養佛及比丘僧，有一貧人見，作是念：今此大臣得大善利，乃能如此供佛及僧。若我有物，亦當如是。複作是念：我今無物，正當傭賃以用供養。即便客作，日食一食，留一食分。
主人問言：汝何以留一食分？荅言：我且留之，後當並取。如是經時，知所得已足，語主人言：可盡以作直，為我辦種種食具。主人問言：汝今貧窮，雲何盡以作直，頓辦種種飲食之具？荅言：我見王舍大臣常請佛及僧種種供養，我作是願，亦當如是。是以客作，欲遂此意。今計作直，足一供養，所以於今頓辦食具。主人聞之，生希有心：如是此貧人，苦身傭賃，得少財物，尚用供養，況我財富，發心之頃，飲食已具，而不能為？即雇數倍，使其任意辦眾甘美。
於時，作人即持財物來詣佛所，供辦極世殊味飲食。緣其意至，鬼神來助，儵忽之頃，自然都辦。
正遇節日，多饒供養，眾人競來，請就家食，諸比丘共相語言：今日貧人竭力作會，人人皆當為之稍食。雖相誨語，所食極少，而請處多，遂至飽滿。
時彼貧人食具已辦，唱言時到。於是諸比丘皆集就坐，唯佛住房。時彼貧人手自斟酌，歡喜下食。比丘雖受，所食甚少。貧人作是念：諸比丘為是湣我貧窮，恐食不足，為是食惡，不可進噉？即以問之。諸比丘中少慚愧者荅言：恐汝食少故，於餘家處處先食。貧人恨言：雲何先受我請，而餘家食？我本肆力期盡供養，今諸大德，雖不能噉，願隨意持去，勿令有餘。諸比丘聞已，便複強食，然猶不盡所供之半。
眾僧食訖，貧人複作是念：我強勸僧食故，當不得罪耶？以是白佛。佛言：善哉，貧士！汝能見人作福，傭力慕及，雖受人身，生天因緣皆已具足。從汝發心欲供養佛及僧已來，隨事皆得無量功德。正使眾僧不食一粒，於汝功德，無不具足。汝今當複得現世報。貧人聞已，歡喜踴躍。便更為說種種妙法，即於坐上遠塵離垢，得法眼淨。彼見法已，受三自歸，奉持五戒，從坐起，頭面禮足，右繞而退。
爾時，有五百賈客從優禪那國來，道路迥絕，絕糧三日，前遣馬使，募求熟食。遍語人言：我等五百賈客從優禪那國來，絕糧三日，故先遣我，求諸熟食，若有熟者，不計價直。城中人言：此閑無有，唯一貧人，於僧坊設會，大有餘長，汝往求之，必得無疑。於是彼使即便馳往，具以情告。貧人荅言：我今設食不為財利，但當速來，莫論價直。使人聞之，出非本望，歡喜還報，須臾俱至，鹹言：速與我食，當厚相報。荅亦如初。即便下食。
既飽滿已，借問餘人：此人有何事業，乃能如此種種施設？有人具以事荅。眾賈聞已，倍增希有，即斂百千兩金，以酬其施。又複借問：此城某甲今為在不？荅言：已死。又問：彼有子孫不？荅言：向之施主，即是其子。諸賈客等聞之，依然語貧人言：汝父是我等師。又與百千兩金以敦舊情。
王舍大臣及所賃主聞見此事，益懷歡喜，複各送百千兩金以結新好。即日瓶沙王複拜為大臣。一日之中，蔚然富貴，國人號為忽起長者。
諸比丘以是白佛。佛以是事集比丘僧，問諸比丘：汝等實受人請，而先食他食不？荅言：實爾，世尊！佛種種呵責：汝愚癡人！雲何已受人請，而先食他食？呵已，告諸比丘：今為諸比丘結戒。從今，是戒應如是說：若比丘，數數食，波逸提。
爾時，畢陵伽婆蹉等八十比丘皆得重病，不能頓食，以是白佛。佛以是事集比丘僧，告諸比丘：今聽病比丘數數食。從今，是戒應如是說：若比丘，數數食，除因緣，波逸提。因緣者，病時，是名因緣。
爾時，世尊聽諸比丘受迦絺那衣，不犯五事。諸比丘作是念：為是衣時不犯數食，衣竟亦不犯耶？以是白佛。佛以是事集比丘僧，告諸比丘：衣時不犯，過衣時犯。從今，是戒應如是說：若比丘，數數食，除因緣，波逸提。因緣者，病、衣時，是名因緣。
有諸白衣知比丘不得數食，作是念：我當作方便，為諸比丘作衣，比丘來受並得供養。即便作衣，請諸比丘。諸比丘言：我等不得食，但與我衣。諸白衣言：大德，若受我食，乃當與衣。諸比丘作是念：世尊若聽我以施衣故數食者，可不乏衣。以是白佛。
佛以是事集比丘僧，告諸比丘：今聽諸比丘為施衣數數食。從今，是戒應如是說：
若比丘，數數食，除因緣，波逸提。因緣者，病時、衣時、施衣時，是名因緣。
爾時，阿難詣長者家，長者家設諸飲食，阿難忘先受請，便受彼食，垂食乃憶，語主人言：可還攝食，我先受請，不得複食。長者恨言：雲何已受我食，而忽中悔？於是阿難馳還白佛。佛言：若有如是因緣，應先心施，作是念我請分與某甲比丘，然後可食。若不念施人而食，突吉羅。
爾時，或有前請、後設食，或有後請、前設食，諸比丘不知雲何，以是白佛。佛言：請時應語言：隨前設食者，當食。
數數食者，先受他請，後於餘處食，是名數數食。
比丘尼亦如是。式叉摩那、沙彌、沙彌尼突吉羅。
若僧所差，若別房食，若白衣來受八戒設供養，若常食，不犯。
佛在王舍城。爾時，調達為求援助故教化諸居士，或令一家請四僧，或五或十。諸長老比丘呵責受請比丘言：雲何為援助調達故，受別請眾食？以是白佛。
佛以是事集比丘僧，問諸比丘：汝實受調達別請眾食不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，受別請眾食，波逸提。
有病比丘牽病乞食，其患增甚。諸居士語言：莫牽病乞，可就我食。荅言：世尊結戒，不聽我等受別請眾食。若以供養眾僧，我等便自得分。諸居士言：我等家貧，不能得廣，正可力辦，供養病者。大德若須，便可來取。諸比丘不知雲何，以是白佛。
佛以是事集比丘僧，告諸比丘：今聽病比丘受別請眾食，衣時、施衣時，如數數食中說。從今，是戒應如是說：若比丘，受別請眾食，除因緣，波逸提。因緣者，病時、衣時、施衣時，是名因緣。
有諸比丘欲作衣，為乞食故，衣不即成，妨廢行道，作是念：若作衣時，佛聽我受別請眾食者，衣得速成，不廢行道。以是白佛。佛以是事集比丘僧，告諸比丘：今聽諸比丘作衣時，受別請眾食。從今，是戒應如是說：若比丘，受別請眾食，除因緣，波逸提。因緣者，病時、衣時、施衣時，作衣時，是名因緣。
有諸比丘共伴行到一聚落，語諸伴言：我等入村乞食，可小見待。荅言：不須乞食，我當相與。比丘言：世尊不聽我等受別請眾食。遂入村乞。諸伴舍去。比丘乞食已，不複及伴，被賊赤肉。諸比丘作是念：世尊若聽我行路時受別請眾食者，不遭此難。
有諸比丘寄載人舡，至時乞食，舡主舍去，致諸苦難亦複如上。皆以白佛。
佛以是事集比丘僧，告諸比丘：今聽諸比丘行路時、舡上行時，受別請眾食。從今，是戒應如是說：若比丘，受別請眾食，除因緣，波逸提。因緣者，病時、衣時、施衣時、作衣時、行路時、舡上行時，是名因緣。
諸佛常法，歲二大會春、夏末月，諸方比丘皆來問訊。以眾多故，次請甚疏，乞食難得。諸比丘作是念：若世尊聽我等大會時受別請眾食者，不致此苦。以是白佛。佛以是事集比丘僧，告諸比丘：今聽諸比丘大會時，受別請眾食。從今，是戒應如是說：若比丘，受別請眾食，除因緣，波逸提。因緣者，病時、衣時、施衣時、作衣時、行路時、舡上行時、大會時，是名因緣。
爾時，瓶沙王弟名曰迦留，事一種道，而年年普請九十六種沙門作一大會，聞釋子沙門不受別請眾食，而力不得能廣及眾僧，以闕無佛道沙門故，愁憂不樂。作是念：我當雲何致沙門釋子？唯當委王，然後可果。便以白王。王以是事，即出詣佛，具說弟之情願。
王去後，佛以是事集比丘僧，告諸比丘：今聽諸比丘沙門會時，受別請眾食。從今，是戒應如是說：
若比丘，受別請眾食，除因緣，波逸提。因緣者，病時、衣時、施衣時、作衣時、行路時、舡上行時、大會時、沙門會時，是名因緣。
別請眾食者，若於眾中別請四人已上，是名別請眾食。
比丘尼亦如是。式叉摩那、沙彌、沙彌尼突吉羅。
若始受別請眾食，既往而分，言受異請，不複成眾，不犯。
佛在王舍城。爾時，諸處飢饉，乞食難得，一切比丘盡集王舍城。四遠人言：我等先時朝暮見諸比丘，今何以斷絕，不複見之？有人言：此閑乞食難得，悉住王舍城，是以不見。諸人言：我等寧可建立小屋，日作一比丘一宿一食。若無來食者，便當聚集，俟後來眾，即便作之。
時有一家恒作美食，六群比丘遊行人閑，常住其家。餘諸比丘都不複得，語居士言：汝為僧故作一宿食，如何使我不得一豫？居士荅言：我本為僧作此處所，而六群比丘住不肯去，使我不複得見餘僧。此是彼過，非是我咎。
諸長老比丘聞，種種呵責六群比丘，以事白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，施一食處，過一食者，波逸提。
時舍利弗得風病，到一食處，食一食已，便欲餘行。諸比丘言：長老疾患，不須餘行，我等當以食分相供養。荅言：世尊不聽一宿處過一食。有諸居士聞舍利弗疾患，亦共請住，荅亦如初。於是舍利弗牽病而去。
諸比丘作是念：若世尊聽病比丘於一食處過一食者，便無此苦。以是白佛。佛以是事集比丘僧，告諸比丘：今聽諸病比丘於一食處過一食。從今，是戒應如是說：
若比丘，無病，施一食處過一食，波逸提。
施一食處，眾多比丘暮同時至，若檀越施非時漿若塗足油，聽次第受，明日隨次受食；若無，則止一食已，應去。若檀越留，聽住。若去已，有緣事宜還，當白主人；主人聽住則住，不聽，應去。若後來比丘應得一食食，有餘應與主人所留比丘。若比丘來，而一食處多諸比丘，應分張住。若親裏家過一食，突吉羅。
比丘尼亦如是。式叉摩那、沙彌、沙彌尼突吉羅。
若有諸難不得去，不犯。
佛在王舍城。時有女人欲還夫家，辦種種餅以為道糧。有一比丘次第乞食，往到其舍。女問言：欲須何等？荅言：須食。複問：能噉佉闍尼不？荅言：能。即取缽，盛種種餅與之。彼比丘得已，語餘比丘言：某甲家多有美食，汝可往乞。諸比丘聞，皆往從乞，所有熟食施之都盡。
時彼夫家遣人催之，荅言：資糧未辦。複作種種食。如是至三，比丘來乞，皆盡與之。夫家三催，荅皆如初，便大瞋忿，謂有異意，遣使報言：我已更求婚，不複用汝瞎女。於是女家鹹瞋恨言：由沙門釋子，使我女寡。複種種罵詈，醜言溢口。鄰人語言：他薄汝女，何預沙門？即具以荅。不信樂佛法者鹹皆言：快由敬沙門致有此事，若複親近，劇當過是。
爾時複有賈客主，語諸賈人言：可辦資糧，某日最吉，當共發去。即皆備辦種種飲食。有一比丘次第乞食，到一賈人家。賈人問言：欲須何等？荅言：須食。問：能食餅麨不？荅言：能。即取缽，盛滿與之。比丘得已，語諸比丘言：某甲家多有美飲食，汝可往乞。諸比丘皆往悉得，糧食遂盡。
賈客主言：吉日今到，應共發去。此賈人言：糧食未辦。賈客主言：我先宣令備辦糧食，何故於今方言未辦？荅言：沙門來乞，與之悉盡。賈客主言：今是吉日，不得不發，我便先去，汝可後來。於是便發。後還安隱，大得宜利。
彼一賈人後去，遭賊失物蕩盡，便啼哭言：由沙門釋子，遭此窮戹！賊問言：我奪汝物，何以怨人？具以事荅。諸賊聞已，複語之言：汝親近沙門，正應打殺，正應奪物。若複有親近者，亦當如是。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，到白衣家，自恣多與飲食，若餅若麨，若須，二三缽應受；過是受者，波逸提。
有諸病比丘入村乞食，有一居士自恣多與，過二三缽，不敢複受。以是白佛。佛以是事集比丘僧，告諸比丘：今聽病比丘過二三缽受。從今，是戒應如是說：若比丘，到白衣家，自恣多與飲食，若餅若麨，若須，二三缽應受；若無病，過是受者，波逸提。
有諸比丘就請家食，食已複從主人索食持去。諸比丘以是白佛。佛言：若就請家食，不得更索持去；若不就請家食，聽持去。
有諸比丘受二三缽，持去已，不與諸比丘共食。以是白佛。佛以是事集比丘僧，告諸比丘：應與諸比丘共食。從今，是戒應如是說：
若比丘，到白衣家，自恣多與飲食，若餅若麨，若不住其家食，須二三缽，應受，出外與餘比丘共食；若無病，過是受，及不與餘比丘共食，波逸提。
自恣與食者，求乞輒與。
若比丘第一缽受，還應語餘比丘：我已某家受一缽，餘二缽在，須者往取。若第二缽受，應言：我已某家受二缽，餘一缽在，須者往取。若第三缽受，應言：我已某家受三缽食，莫複往取。若不宣語，突吉羅。
比丘尼亦如是。式叉摩那、沙彌、沙彌尼突吉羅。
佛在王舍城。爾時，諸處飢饉，乞求難得，諸比丘盡還王舍城。王舍城諸居士問諸比丘：僧有幾人，食有幾許？荅言：僧有若幹，食有爾許。時諸居士共作議言：我等當為諸比丘隨力作食。於是或有一人作一比丘食，乃至十比丘食；或有二人乃至十人共作一比丘食，乃至十比丘食。
辦食具已，諸居士主複作是念：我等雖複隨力作食，食一人、十人，必不周普，今當斂物，普為作食。若不足者，我當足之。即便斂取。其中有貧窮者，雖心無惜，而無好米，隨家所有豆麥之屬，以充此斂。彼居士主即差次作之。
飲食麤惡，老宿比丘皆不能食，持與乞人，或與外道，更往知識家食。諸居士知，便譏呵言：我等減割身口妻子之分，種福田中，雲何比丘薄我此食，用乞乞人，及諸外道，更求美味？此輩本求解脫，離老、病、死，如何於今反求美好？無沙門行，破沙門法。
時跋難陁主人次至監食，跋難陁眾中食已，複就其家，索美好食。彼人問言：大德，向不在眾中食耶？荅言：在眾中食，恐檀越失別施福，是以更來。彼人便譏呵言：今世飢儉，眾人磬竭，共作眾食，雲何薄此，更求美好？
諸比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，食竟更食，波逸提。
爾時，畢陵伽婆蹉等八十比丘得病，諸比丘為其請食，食不盡，棄著房前。諸居士見，問言：此是何等食？荅言：是病比丘殘食。諸居士言：何不少取？荅言：諸病比丘或有多食，或有少食，我等所以不得少取。居士複言：今世飢儉，以一粒施，乃可生天，雲何棄之，而不惠施？或複有言：此輩沙門寧棄於地，不以施人。我等既已施僧，一粒墮地，便謂大罪，如何比丘不惜此物？
諸長老比丘聞，種種呵責，以是白佛。
佛問阿難：頗有人能食此食不？荅言：看病比丘為請此食，而其自食初不充足，欲噉此殘食，而複不敢。佛以是事集比丘僧，告諸比丘：今聽諸比丘食病比丘殘食。
爾時，王舍城眾僧食竟，有比丘於外得食持還，諸比丘不知雲何，以是白佛。佛言：可以此食與病比丘。即便與之。病比丘言：此食增病，我等不須。以是白佛。佛言：聽諸比丘於病比丘人邊，作殘食法食。
爾時，王舍城眾僧食竟起去，複有比丘於外得食持還，病比丘已差，不知雲何，複以白佛。佛言：應在食未竟比丘邊作殘食法食。若無，應在未食比丘邊作。若眾中無未食比丘，應近處覓。若近處複不得者，與應受具足戒沙彌速受戒，然後於是人邊作殘食法食。佛以是事集比丘僧，告諸比丘：從今，是戒應如是說：
若比丘，食竟，不作殘食法食，波逸提。
有比丘晨朝請諸比丘作小食，與時飲、佉陁尼食、賖陁尼食，諸比丘謂已是足食，不敢複食，以是白佛。佛言：此不名為足食。有五種食名為足食：飯、幹飯、餅、麨、魚肉。於此五食，一一食中有五事，名為足食：一者有食，二者授與，三者受噉，四者不複受益，五者身離本處。若離本處已，更得時食飯、餅，不作殘食法食，口口波逸提。
諸比丘不知作殘食法，白佛。佛言：持食著缽中，手擎，偏袒右肩，右膝著地，作是言：長老一心念，我某甲食已足，為我作殘食法。彼比丘為取缽，問言：是食與我耶？荅言：與。便為食少許，餘殘還之。若都不食，但取已還之，語言：此是我殘，與汝。亦名殘食。
比丘尼亦如是。式叉摩那、沙彌、沙彌尼突吉羅。
佛在王舍城。爾時，有二比丘共為親友，一人聰明，一人闇鈍。其闇鈍者數數犯惡，其聰明者恒語其罪，教令悔過。其闇鈍者心轉懷忿，作是念：我今亦當伺其過罪。伺之不得，便於彼食竟，以不作殘食，呼令食之。彼比丘以親厚故，都不懷疑，即便為食。食已語言：汝食非殘食，犯罪應悔，莫不修梵行，長夜受苦。時彼比丘呵責言：我欲益汝，故相教呵，雲何以此見恨，陷我於罪？諸長老比丘聞，種種呵責，以是白佛。
佛以是事集比丘僧，問彼比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，不作殘食法，強勸已食比丘食，欲使他犯罪，波逸提。
有比丘足食已，諸比丘不知，複呼令食。彼比丘言：我已食竟。諸比丘便生疑：我故當不犯波逸提耶？以是白佛。佛以是事集比丘僧，告諸比丘：若不知他食竟，呼食，犯波逸提，無有是處。從今，是戒應如是說：
若比丘，知他比丘食竟，不作殘食法，強勸令食，欲使犯罪，波逸提。
若勸已食比丘食不作殘食法食，若彼食時，口口波逸提。
比丘尼亦如是。式叉摩那、沙彌、沙彌尼、突吉羅。
佛在王舍城。爾時，世尊未制比丘受食食，諸比丘各在知識家不受食食。諸白衣譏呵言：我等不憙見此惡人，著割截、壞色衣，不受食食，不受食食是為不與取。
爾時，大迦葉著糞掃衣，於街巷處處拾棄食而食。諸居士見，譏呵言：此沙門正似狗趣得食食，不淨可惡。雲何令彼入我等家？
諸長老比丘聞二事已，以是白佛。佛以是事集比丘僧，先問諸比丘：汝等實不受食食不？荅言：實爾，世尊！佛種種呵責已，又語迦葉：汝雖少欲，而為人惡賤，不應食棄去食，若食，突吉羅。告諸比丘：今為諸比丘結戒。從今，是戒應如是說：若比丘，不受食著口中，波逸提。
時諸比丘為作人作食不敢嘗，或鹹或淡，作人瞋恨，不肯複作。以是白佛。佛以是事集比丘僧，告諸比丘：今聽為作人嘗食，但不得咽。從今，是戒應如是說：若比丘，不受食著口中，除嘗食，波逸提。
時諸比丘不受楊枝及水，便不敢嚼及漱口，口臭、眼闇。共人語時，人聞其氣，問言：大德，口何以臭？諸比丘甚羞恥，便乞受楊枝及水。諸人言：汝自懶取，誰為汝惜楊枝及水？諸比丘以是白佛。佛以是事集比丘僧，告諸比丘：今聽不受楊枝及水。從今，是戒應如是說：
若比丘，不受食著口中，除嘗食、楊枝及水，波逸提。
爾時，舍利弗得風病，目連往問：汝在家時，曾有此病不？荅雲：有。何方治差？荅言：食藕。於是目連到阿耨達池取藕與之。舍利弗問：何處得此？荅言：阿耨達池。又問：從誰受？荅言：從龍。便不敢食。以是白佛。佛言：聽從龍受食。
時大迦葉從貧家乞食，釋提桓因作是念：今大德迦葉從貧家乞，我今當作方便，使受我食。即於迦葉乞食之次，作一貧窮織師，在機上織，複化作一女人，為其作緯。迦葉從乞，即取缽，盛百味飲食與之。迦葉得已作是念：此人貧窮，何從得此？即入定觀，知是帝釋，語言：憍屍迦，後莫複作。遂不敢食。以是白佛。佛言：今聽諸比丘從天受食。
爾時，世尊行於迥路，暮至曠野鬼村。時彼鬼神見佛歡喜，便請佛及僧，設明日供。佛默然受之。鬼即竟夜作種種飲食，晨朝敷坐，請佛及僧。佛敕諸比丘共受彼請，即皆就坐。鬼神手自下食，諸比丘不敢受，以是白佛。佛言：今聽諸比丘從鬼受食。
爾時，世尊遊娑羅樹林。時有一獼猴從樹上下，取佛缽欲持去，諸比丘捉不聽。佛告比丘：聽獼猴取缽。即持缽，到一樹上，取滿缽蜜上佛。佛見有蟲不受，獼猴諦視見蟲，即便拾去，複以上佛，佛為受之。於是獼猴歡喜踴躍，卻行而退。佛持此蜜與諸比丘，諸比丘不敢食，以是白佛。佛言：聽食獼猴授食。
爾時有販馬人請佛及僧，行水已，有人語言：火燒馬屋。彼以此不展授食，語比丘言：可自取食。言已便去。諸比丘疑，不敢食，以是白佛。佛言：若無淨人，聽諸比丘以施主語食為受食。
複有諸白衣遙擲食與比丘。比丘以是白佛。佛言：不得受遙擲食。有諸老病比丘眼闇，受食時觸淨人手，數洗煩勞，以是白佛。佛言：應受草葉敷之，以手按邊，令食著上，此亦名受。諸比丘便廣敷草葉。以是白佛，佛言：不應廣敷，敷齊手所及處。
有諸白衣惡賤比丘，不肯親授，以食著比丘前地，語令自取。諸比丘不知雲何，以是白佛。佛言：若施主惡賤，不肯授食，亦聽以彼語，取為受食。有四種受：身授身受，物授物受，手授手受，教取而受。
有鹹水，比丘不受，不敢飲之，以是白佛。佛言：若不著鹽，性鹹，聽不受飲。
比丘尼亦如是。式叉摩那、沙彌、沙彌尼突吉羅。
佛在王舍城。爾時，未為比丘制非時食，諸比丘於暝夜乞食，或墮溝塹，或觸女人，或遇賊剝，或為虫獸之所傷害，食無時節，廢修梵行。
時迦留陁夷著雜色衣，面黑眼赤，闇中乞食。有一懷妊婦人，電光中見，便大驚喚言：毗舍遮！毗舍遮！迦留陁夷言：我是沙門乞食，非毗舍遮。便苦罵言：汝何以不以刀決腹，而於暝夜闇中乞食？餘沙門、婆羅門一食便足，汝今云何食無晝夜？
諸長老比丘聞，種種呵責，以是白佛。
佛以是事，集比丘僧，問迦留陁夷：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，非時食，波逸提。
爾時，有比丘服吐下藥，不及時食，腹中空悶。諸比丘不知云何，以是白佛。佛言：以酥塗身。猶故不差。佛言：以麨塗身。猶故不差。佛言：酥和麨塗身。猶故不差。佛言：以煖湯澡洗。猶故不差。佛言：與煖湯飲。猶故不差。佛言：以盆盛肥肉汁，坐著中。以如此等足，以至曉，一切不得過時食。
非時者，從正中以後，至明相未出，名為非時。
若比丘非時，非時想、非時疑；非時，時想皆波逸提。時，非時想、時疑，突吉羅。
比丘尼亦如是。式叉摩那、沙彌、沙彌尼突吉羅。
佛在王舍城。爾時，世尊未為比丘制食殘宿食。彼有神廟，是遊戲處，眾人競齎美食，就中觀看，或經信宿，餚膳豐多。諸比丘於彼得食，食不能盡，房中殷積，無處不有，來致虫鼠，穿壞屋壁。諸居士見問言：誰積此食？有人言：沙門釋子。即皆譏呵：此禿頭輩，唯知貪受，不計損費，無沙門行，破沙門法。
復有一阿練若比丘住阿練若處，作是念：日日乞食，妨廢行道。便并乞種種食，或直爾舉，或曝令燥。時諸比丘遊行見之，語言：世尊不說衣趣蔽形，食趣支身耶？何以多積飲食，曝晒狼藉？彼比丘言：此去村遠，日日乞食，妨廢行道，是以并乞，用息煩勞。
諸比丘以是白佛。佛以是事集比丘僧，問彼比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，食殘宿食，波逸提。
殘宿食者，已受之食留之經宿，名為殘宿食。
若食此食，口口波夜提。
比丘尼亦如是。式叉摩那、沙彌、沙彌尼突吉羅。
佛在王舍城。爾時，此國飢饉，乞食難得，二十八鬼神將軍來詣佛所，頭面禮足，白佛言：世尊，今世飢饉，願佛遊行人閒。我等當化眾人，使發善心。世尊默然許之。時四天王、釋提桓因、娑婆世界主梵天王亦來詣佛，頭面禮足，卻住一面，如上白佛。佛亦默然許之。
於是世尊從王舍城，與大比丘僧千二百五十人俱，復有五百比丘尼、五百優婆塞、五百優婆夷，共遊摩竭國。復有外道男女千人、五百乞兒皆隨佛後，求乞殘食。
世尊所至之處，無不傾竭供養，四遠持供來者皆不得設。飲食豐長，極有所兼，諸比丘各以所食之餘，與外道男女及乞食人。諸白衣見，便譏呵言：沙門釋子得便盡受，食之不盡，與諸邪見，不如搆乳之人知留犢子。或復有言：沙門釋子尚供養外道，我等何為而不奉事？
於是世尊進至安那頻頭邑。時有大婆羅門，名曰沙門，以五百乘車重載飲食，逐佛五月餘日，求次設供，竟未能得。其家追言：農時欲過，可還附業。時婆羅門到阿難所，語阿難言：我五百乘車載諸飲食，欲供佛及僧，逐佛已來，五月餘日，猶未得設，家信見追，不得復住，欲以食具散布道中，令佛及僧蹈上而過，於我宿心便為得遂。阿難荅言：當白世尊。即以白佛。
佛語阿難：汝可將婆羅門看供食家，若有所無，教令作之。阿難受教，將婆羅門看供食家，見無有粥及油、蜜煎餅。彼便作七種粥、二種餅，晨朝白佛：餅、粥已辦。佛語阿難：汝助下之。阿難受教，助下粥餅。
時有外道母人抱一小女，阿難以其有兒，偏與二餅。諸外道言：此比丘染著母人，偏與二餅。復有言：政當以其抱兒，非偏之謂。共諍紛紜，遂亂座席。阿難見已，心不自安，便到佛所，并以前事白佛。
佛以是事集比丘僧，問阿難：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，與外道若男若女食，波逸提。
復有諸比丘與裸形外道食，彼裹一裹餅入王舍城。諸人問言：從何處來？荅言：從禿頭居士閒來。復問：裹中何物？荅言：是蜜煎餅。復問：從誰得？荅言：諸居士以沙門釋子為福田，沙門釋子復以我為福田，從彼受得。諸人便譏呵言：沙門釋子不知節量，貪受無厭。我等減割妻子身口之分，以用供養，乃持與此邪見惡人！若應供養，我當供養，何假沙門？
諸長老比丘聞，種種呵責，以此白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責：有衣、無衣，有何等異？種種呵責已，告諸比丘：從今，是戒應如是說：若比丘，與外道裸形若男若女食，波逸提。
有諸外道食時來乞，諸比丘不敢與，便瞋罵言：沙門釋子教人布施，而自慳惜，何道之有，而致信敬？諸白衣聞亦譏呵言：云何沙門恒就人乞，而不乞人？復有比丘，外道親親來乞，亦不敢與。以是白佛。佛以是事集比丘僧，告諸比丘：今聽諸比丘與外道食，但莫自手與。從今，是戒應如是說：
若比丘，自手與外道裸形若男若女食，波逸提。
若外道來乞，應以己分一揣別著一處，使其自取，不應持僧食與。若乞乞兒、乞狗、乞鳥，應量己食，多少取分，然後減以乞之，不得取分外為施。沙彌突吉羅。
若父母是外道，自手與，不犯。
佛在王舍城。爾時，有諸白衣來詣僧坊，問諸比丘：僧有幾人？諸比丘言：僧有若干人。諸白衣言：我等明日盡請眾僧，顧臨薄食。六群比丘語言：汝若與我乳、酪、酥、油、魚、肉者，當受汝請。諸人荅言：當須假貸、市買辦之。語已各還其家，或假貸不果，或市買不得。
明日食具已辦，唱言時到。眾僧著衣持缽，往詣其家，就坐而坐，行水下食。六群比丘言：何以無有乳、酪、酥、油、魚、肉？荅言：假貸不果，市買不得。六群比丘便倒缽而去。諸白衣咸作是言：此等不得美食，倒缽而去，為是國王，為是大臣？夫出家者為求解脫，乞食趣足，而今云何反著美味？無沙門行，破沙門法。
諸長老比丘聞，種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，到白衣家求乳、酪、酥、油、魚、肉者，波逸提。
後諸比丘得諸美食，不敢噉，或噉已，出罪悔過。以是白佛。佛以是事集比丘僧，告諸比丘：若不索美食，自得而噉，犯波逸提者，無有是處。從今，是戒應如是說：若比丘，到諸白衣家求如是美食乳、酪、酥、油、魚、肉，若得，噉，波逸提。
有諸病比丘，醫教食美食。諸比丘言：佛不聽我索，云何可得？作是念：佛聽我索此食者，病乃得差。以是白佛。佛以是事集比丘僧，告諸比丘：今聽病比丘索美食。從今，是戒應如是說：
若諸家中，有如是美食乳、酪、酥、油、魚、肉，若比丘無病，為己索得，食者，波逸提。
若為病比丘索，若從親里家若知識家索，皆不犯。沙彌突吉羅。
佛在舍衛城。爾時，跋難陁常受一婆羅門供養。後時，著衣持缽，往到其家，婆羅門不在，便與其婦獨坐共語。時婆羅門婬欲心發，中道而還，見跋難陁與婦共語，作是念：今此比丘說法，非行欲時。便還出外。欲心轉盛，須臾復入，跋難陁猶故未去。復如前念，抑制而出。須臾復入，語其婦言：速與比丘食，發遣令去，勿廢其行道。婦知其意，不欲令夫違道從欲，荅言：令比丘徐徐食，有何急事？如是三反，跋難陁猶不肯去。婆羅門便語言：我等白衣多諸緣事，於空缺時宜近房室。汝不知時，坐不肯去，誰知汝輩修於梵行？
諸長老比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，食家中與女人坐，波逸提。
食者，男女情共相食。坐者，知妨其事，而故坐。
比丘尼亦如是。式叉摩那、沙彌、沙彌尼突吉羅。
若多人共坐，若有障隔，若夫婦受八戒日，不犯。
佛在舍衛城。爾時，跋難陁常受一婆羅門供養。後到其家，婆羅門不在，與其婦屏處坐。婆羅門還，語其婦言：汝與比丘屏處坐，我誠無疑，人見必當謂汝作惡，損毀沙門，辱我門戶。復語跋難陁：我誠不疑大德，大德不當慎此惡名？其婦自猗好顏色力、多兒女力、巧致財力，便呵夫言：我與比丘坐，要不累汝，汝今不須作此過言。婆羅門便大瞋恚，責跋難陁言：我等白衣尚不與人婦女獨屏處坐，汝等沙門反便作此。無沙門行，破沙門法。
諸長老比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，與女人獨屏處坐，波逸提。
沙彌突吉羅。
佛在舍衛城。爾時，跋難陁常受一婆羅門供養。後到其家，婆羅門不在，與其婦露處共坐，乃至佛種種呵責，皆如屏處坐中說。告諸比丘：今為諸比丘結戒。從今，是戒應如是說：
若比丘，與女人獨露處坐，波逸提。
沙彌突吉羅。
佛在舍衛城。爾時，邊境有事，波斯匿王嚴四種兵，欲往討伐。六群比丘共相語言：我聞灌頂王征伐之時，軍儀嚴飾。我等未見，可共往觀。便往路側。前鋒軍見，皆悉瞋言：今日云何見不吉人？我等在家，厭見此等，於今軍行，復不得免。若王不敬信，當斷其頭！
時王遙見六群比丘，亦復不憙，即遣人問：諸大德何以在此？荅言：我等聞灌頂王出軍之時，軍容嚴飾。未曾所見，故來看耳。王作是念：誰能以此白佛？復作是念：若白不白，佛自當知。即以石蜜、乾薑寄六群比丘，言：大德，為我持此奉上世尊，致敬無量。
軍盡之後，各還所住，以王所寄奉上於佛，白佛言：王致敬無量。佛問六群：汝何由見王？具以事荅。佛以是事集比丘僧，種種呵責六群比丘言：汝等愚痴，所作非法！軍發行時，以見沙門為不吉，此必眾軍瞋嫌，王恨汝故，持物與我。呵已，告諸比丘：今為諸比丘結戒。從今，是戒應如是說：
若比丘，觀軍發行，波逸提。
若發心欲觀及作方便，已行，步步若見不聞，若聞不見皆突吉羅；若聞若見別軍容飾，若前若卻，皆波逸提。
比丘尼亦如是。式叉摩那、沙彌、沙彌尼突吉羅。
若行路若經行處遇見，不住看，不犯。
佛在舍衛城。爾時，異道作是議：今波斯匿王及信法大臣皆不在，及今無能與我作閡，我等當共併力於祇洹中鑿渠通水。諸比丘聞之，語諸優婆塞、優婆夷言：可往白王。非是我等力所能制。
會王及大臣乙師達多、富蘭那、須達多等久不見比丘，遣使來迎。諸比丘議言：若佛聽我往到軍中者，必不使異道於祇洹中鑿渠通水。以是白佛。佛言：今聽諸比丘往軍中。
諸比丘奉教，便受王請，到已，具以白王。王即有令：若有於祇洹中通渠者，當族誅之。然後為諸比丘設種種供養。諸比丘既得餚膳，便不復欲還。軍人譏呵言：此非阿練若住處，我等白衣不得免，此沙門何為復在其中？或復有言：此輩比丘不信樂佛法，得美食處，便住耳。無沙門行，破沙門法。
諸長老比丘聞，種種呵責，以是白佛。
佛以是事集諸比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，有因緣到軍中，乃至二三宿；若過，波逸提。
雖有因緣，若遣書信得了，應遣書信。要須自往，然後得往，事訖便還，不得經宿。若不了，應一宿；一宿不了，應再宿；若復不了，應三宿。若了不了，過三宿，波逸提。若事即了，不應宿而宿，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，諸比丘到軍中再三宿，觀軍著杖、列陣乃至戰時。戰士見之，咸瞋忿言：此不吉人，已復來此！王若不信樂佛法，我當先斷其頭，然後擊賊。遂因亂戰，射諸比丘，多所傷害。諸比丘共相負輦，還歸所住。路人見之，亦大忿言：如此沙門正應射殺。何以無故觀戰陣為？無沙門行，破沙門法。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，有因緣到軍中二三宿，觀軍陣合戰，波逸提。
若觀鳥獸鬥，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，有比丘名阿梨吒，生惡邪見言：我解佛所說，佛說障道法，實不障道。諸比丘問言：汝實作是語我解佛所說，佛說障道法，實不障道不？荅言：如是。諸比丘復問：汝云何作是解？荅言：此閒有質多、須達多二長者及諸優婆塞，皆在五欲，為欲所吞，為欲所燒，今得須陁洹、斯陁含、阿那含道。又諸外道不捨本見，於正法出家，亦得四沙門果。以是故，我作是解。諸比丘欲令捨此惡邪見故，諫言：汝莫作是語，莫謗佛，莫誣佛。佛不作是語。應捨是惡邪見。佛種種方便呵欲說欲：如赤骨聚，乃至如毒；若受五欲，為欲所燒，欲覺所迷。及諸外道，不捨本見，得四沙門果，皆無是處。諸比丘如是諫，更增邪見，堅持不捨。
諸比丘便到舍利弗所，白言：大德阿梨吒作是邪見。具說如上。願哀愍故，諫喻令捨。舍利弗默然許之。即到其所，共相問訊，卻坐一面，問言：汝實作是語不？荅言：實爾。更廣說如前。舍利弗諫言：汝莫作是語，汝之所說非法非律。種種呵責言。彼比丘堅持不捨。從坐起去，往到佛所，廣以白佛：唯願世尊憐愍故，教此比丘捨惡邪見。
佛便敕一比丘：汝呼阿梨吒來。即受教往語：大師呼汝。阿梨吒即來，頭面禮足，在一面住。佛問阿梨吒：汝實作是語不？荅言：實爾，世尊！佛又問：汝作云何解我所說？荅亦如前。佛言：汝愚痴人！莫謗如來，莫誣如來。何以故？我說障道法，實能障道。若受五欲，欲火所燒，欲覺所迷。及外道不捨本見，得四沙門果，無有是處。
世尊為說，彼猶不捨。佛復語言：我已見汝作惡邪見，是為謗我，是為誣我。汝還所住，我自更問餘諸比丘。阿梨吒去。
佛欲明彼比丘惡邪見故，問諸比丘：汝等解我所說，如阿梨吒不？諸比丘言：我等不如是解。又問：云何？荅言：佛說障道法，實能障道。廣說如上。佛言：善哉，汝等善解我意！告諸比丘：應使一比丘與阿梨吒親善者，於屏處軟語諫言：汝莫作是語，莫謗佛，莫誣佛。佛說障道法，實能障道。汝捨是惡邪見。若捨者，善；若不捨，應眾多比丘往諫如上。若捨者，善；若不捨，復應僧往諫，亦如上。若捨者，善。
諸比丘受教，如是三反，堅持不捨。諸比丘以是白佛。佛以是事集比丘僧，遙責阿梨吒已，告諸比丘：今為諸比丘結戒。從今，是戒應如是說：
若比丘，作是語如我解佛所說，障道法不能障道，諸比丘語是比丘：汝莫作是語，莫謗佛，莫誣佛。佛說障道法，實能障道。汝捨是惡邪見。如是諫，堅持不捨，應第二、第三諫。第二、第三諫，捨是事，善；不捨者，波逸提。
彼比丘不捨惡邪見，諸比丘若見若聞，遣一比丘屏處諫，若捨者，應作一突吉羅悔過；若不捨，應眾多比丘往諫。若捨者，應作二突吉羅悔過；若不捨，應僧往諫。若捨者，應作三突吉羅悔過；若不捨，應白四羯磨諫。一比丘唱言：大德僧聽！某甲比丘生惡邪見，作是語如我解佛所說，障道法不能障道。僧已諫：莫作是語，莫謗佛，莫誣佛。佛說障道法，實能障道。僧如是諫，堅持不捨。今僧羯磨諫。若僧時到，僧忍聽。白如是。白已應語言：僧已白竟，汝可捨是惡邪見。若捨者，應作四突吉羅悔過。若不捨，復應唱言：大德僧聽！此某甲比丘作是語如我解佛所說，障道法不能障道。僧已諫：莫作是語，莫謗佛，莫誣佛。佛說障道法，實能障道。僧如是諫，彼堅持不捨。僧今羯磨諫。誰諸長老忍，默然；若不忍者，說。復應語言：僧已一羯磨竟，汝可捨是惡邪見。若捨者，應作五突吉羅悔過。若不捨，復第二唱如上。第二唱竟，復應語：僧已二羯磨竟，汝可捨是惡邪見。若捨者，應作六突吉羅悔過。若不捨，復應第三唱。第三唱未竟捨，亦應作六突吉羅悔過。第三羯磨竟，若捨若不捨，波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，有比丘知阿梨吒不捨惡邪見，共坐、共語、共宿、共事。餘比丘呵責言：阿梨吒不捨惡邪見，僧已羯磨竟，汝等云何共坐、共語、共宿、共事？諸比丘聞，不以介意。諸長老比丘種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若諸比丘，知彼比丘不如法悔，不捨惡邪見，共坐、共語、共宿、共事，波逸提。
隨久近共語，語語波逸提；共坐，坐坐波逸提；共宿，宿宿波逸提；共事，事事波逸提。雖捨惡邪見，僧未解羯磨，亦波逸提。若作惡邪見，僧未羯磨，突吉羅。
比丘尼亦如是。式叉摩那、沙彌、沙彌尼突吉羅。
若不知，及不如法羯磨，不犯。
佛在舍衛城。爾時，跋難陁有二沙彌生惡邪見，作是語：如我解佛所說，受五欲不能障道。乃至舍利弗以是白佛，如阿梨吒生惡邪見中說。
佛便敕一比丘：汝呼彼二沙彌來。即受教往語：大師呼汝。二沙彌即隨教來，頂禮佛足，卻住一面。佛問二沙彌：汝實作是語不？荅言：實爾，世尊！又問沙彌：汝云何解我所說法？沙彌荅亦如阿梨吒所說。佛告諸比丘：此沙彌應呼僧中教捨。第二、第三教，若捨者，善；不捨者，僧應白四羯磨滅擯。
一比丘唱言：大德僧聽！某甲沙彌不捨惡邪見，今僧與作滅擯。若僧時到，僧忍聽。白如是。復唱：大德僧聽！某甲沙彌不捨惡邪見，今僧與作滅擯。誰諸長老忍，默然；若不忍者，說。如是第二、第三。僧與某甲沙彌滅擯竟，僧忍默然故，是事如是持。
彼二沙彌僧既滅擯已，便遊行人閒。時跋難陁畜彼沙彌，共語、共宿。諸比丘語言：僧已羯磨滅擯此沙彌，汝莫畜，莫共語，莫共宿。跋難陁言：此是我兄沙彌，我若不看，誰應視者？能護孤苦，自致安樂。
諸長老比丘聞，種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若沙彌作是語如我解佛所說，受五欲不能障道，諸比丘語是沙彌：汝莫作是語，莫謗佛，莫誣佛。佛說五欲障道，實能障道。汝沙彌捨是惡邪見。如是教，堅持不捨，應第二、第三教。第二、第三教，捨是事，善；若不捨，諸比丘應語是沙彌：汝出去，從今莫言佛是我師，莫在比丘後行，如餘沙彌得共比丘二宿，汝亦無是事，痴人！出去，滅去，莫此中住。若比丘知如法擯沙彌，畜使共住、共語，波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，長老迦留陁夷以不憙見惡比丘故，亦不憙見烏。諸白衣捉彈來看。時有群烏集于屋上，語言：此烏成就弊惡比丘十法：一者慳惜，二者貪餘，三者強顏，四者耐辱，五者蛆弊，六者無慈悲，七者悕望，八者無厭，九者藏積，十者憙忘。此烏有是十法，汝等欲殺不？有不信罪福者荅言：欲殺。即取其彈，語諸人言：欲彈何處？有言可彈左眼，即著左眼而死。又言可彈右眼，即著右眼而死。如是須臾乃至數十。諸不信樂佛法者便譏呵言：此輩沙門常說慈愍，護念眾生，而今殘害無道，無沙門行，破沙門法。
諸長老比丘聞，種種呵責，以是白佛。
佛以是事集比丘僧，問迦留陁夷：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，奪畜生命，波逸提。
有諸比丘，在道路行，或牽財物，或熏缽時，誤殺諸虫，皆生慚愧，亦有悔過出罪者。以是白佛。佛以是事集比丘僧，告諸比丘：若誤殺眾生，犯波逸提，無有是處。從今，是戒應如是說：
若比丘，故奪畜生命，波逸提。
畜生者，除龍，餘畜生是。故奪命者，先有殺心，而斷其命。
若奪畜生命，隨多少，一一波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，十七群比丘至六群比丘住處。六群比丘作是念：此比丘有慚愧，少欲知足，今來在此，必見我過。我等當作方便，令生疑悔，生疑悔已，必還師所。念已語言：汝等善受具足戒不？受戒有界場不？羯磨如法不？不犯波羅夷、僧伽婆尸沙、波逸提、波羅提提舍尼、突吉羅不？好護身口不？汝和尚、阿闍梨，先善受具足戒乃至好護身口不？荅言：我等不自知，亦不知和尚、阿闍梨云何。我今問大德，大德語我，我受具足戒時，及和尚、阿闍梨，盡如法不。荅言：我若實語，汝會不信，自可問汝所信之人。
時十七群比丘便往師所，問如此事。師荅：汝事事如法，我昔受戒亦復如是。誰為汝等作此疑悔？荅言：六群比丘。諸長老比丘聞，種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，令他比丘生疑悔，波逸提。
有諸比丘犯罪，心生疑悔，問諸比丘：犯如是如是事，得何等罪？諸比丘作是念：佛結戒不聽令他比丘生疑悔。便荅言：不知。以是白佛。
佛以是事集比丘僧，告諸比丘：若不欲令人生疑悔，語其所犯，犯波逸提，無有是處。從今，是戒應如是說：
若比丘，故令比丘生疑悔，作是念令是比丘乃至少時惱，波逸提。
疑悔者，生處疑、受戒疑、犯戒疑、衣疑。
若令比丘尼、式叉摩那、沙彌、沙彌尼疑悔，突吉羅。若比丘尼令比丘、比丘尼疑悔，波逸提；令式叉摩那、沙彌、沙彌尼疑悔，突吉羅。式叉摩那、沙彌、沙彌尼令五眾疑悔，皆突吉羅。
佛在舍衛城。爾時，六群比丘有勢力，遮僧羯磨及解羯磨，僧不從便起去。時至被擯比丘所，語言：汝莫愁憂，我已助汝遮僧羯磨，僧不從我，我便起去，是為羯磨不成。復至解羯磨比丘所，語言：汝莫謂僧解汝羯磨，僧解羯磨時，我已遮之；僧不從我，我便起去，是不成解羯磨。汝今自可更求僧解。諸長老比丘聞，種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，僧斷事時起去，波逸提。
爾時，諸比丘有事欲去而不敢，以是白佛。佛以是事集比丘僧，告諸比丘：今聽諸比丘有事，與欲竟起去。與欲者，應語一人言：長老一心念，僧今斷事，我某甲比丘，如法僧事中與欲。從今，是戒應如是說：
若比丘，僧斷事時，不與欲起去，波逸提。
僧斷事者，白羯磨，白二、白四羯磨。
若屋下羯磨，隨幾過出，一一出皆波逸提。若露地羯磨出去，去僧面一尋，波逸提。若神通人去，離地四指，波逸提。若僧不羯磨斷事，出去，突吉羅。若私房斷事，來而去，突吉羅。比丘尼亦如是。若僧不羯磨斷事，及私房斷事，沙彌得在其中，若起去，突吉羅。式叉摩那、沙彌尼亦如是。
若僧不如法羯磨，不與欲起去，不犯。
佛在舍衛城。爾時，十七群比丘至六群比丘住處，共相擊攊。有一比丘，眾共擊攊，不勝笑故，氣絕而死。十七群比丘為之悲哭。諸長老比丘問：何以悲哭？荅言：有一比丘戲笑命終，是以悲哭。又問：何由致此？荅言：我等共擊攊，笑不自勝，遂便氣絕。諸比丘種種呵責，以是白佛。
佛以是事集比丘僧，問十七群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，擊攊比丘，波逸提。
比丘擊攊沙彌乃至畜生，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，十七群比丘至阿夷羅河中取水，即因洗浴泅戲沐沒，互相澆灒。時波斯匿王共末利夫人登樓遙見，語夫人言：看汝福田。夫人白王：是佛未制戒，年少出家，未解法耳。王莫見此生不信敬於餘比丘，長夜受苦。十七群比丘種種戲已，立水上著衣。夫人白王言：王試看我所事福田。著衣已，以瓶水擲空中，飛而逐之，從樓上過，猶如鴈王。夫人復白王：更看我所事福田。王大歡喜，信敬轉增。
於是夫人告那鄰伽婆羅門：汝往佛所，以是白佛。即受教往。佛為說法，示教利喜，發遣令還。以是事集比丘僧，問十七群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，水中戲，波逸提。
若水中戲，乃至器盛水共相澆灒，皆波逸提。若摶雪及弄草頭露戲，皆突吉羅。
比丘尼亦如是。式叉摩那、沙彌、沙彌尼突吉羅。
若不為戲，皆不犯。
佛在舍衛城。爾時，世尊未制比丘與女人同室宿。或一比丘、一女人，或多比丘、少女人，或少比丘、多女人同室宿，生染著心，有反俗者、作外道者。諸居士見，譏呵言：此等沙門與女人同室宿，與白衣何異？無沙門行，破沙門法。
時有一年少婦人夫喪，作是念：我今當於何許更求良對？復作是念：我今不能門到戶至，當作一客舍，令在家、出家人任意宿止，於中擇取。即便作之，宣令道路須宿者宿。
時阿那律暮至彼村，借問宿處。有人語言：某甲家有。即往求宿。阿那律先好容貌，既得道後，顏色倍常。寡婦見之，作是念：我今便為已得好婿。即指語處：可於中宿。阿那律即前入室，結加趺坐。
坐未久，復有賈客來求宿。寡婦荅言：我雖常宿客，今已與比丘，不復由我。賈客便以主人語，從阿那律求宿。阿那律語寡婦言：若由我者，可盡聽宿。賈客便前。
寡婦復作是念：當更迎比丘入內。若不爾者，後來無期。即於內更敷好床，然燈，語阿那律言：可進入內。阿那律便入，結加趺坐，繫念在前。
寡婦於眾人眠後，語言：大德，知我所以相要意不？荅言：姊妹，汝意正當在於福德。寡婦言：本不以此。便具以情告。
阿那律言：姊妹，我等不應作此惡業，世尊制法亦所不聽。寡婦言：我是族姓，年在盛時，禮儀備舉，多饒財寶，欲為大德給事所當，願垂見納。阿那律荅之如初。
寡婦復作是念：男子所惑唯在於色，我當露形，在其前立。即便脫衣立前笑語。阿那律便閉目正坐，作赤骨觀。
寡婦復作是念：我雖如此，彼猶未降。便欲上床，與之共坐。於是阿那律踊昇虛空。寡婦便大羞恥，生慚愧心，疾還著衣，合掌悔過，白言：大德！我實愚痴！於今不敢復生此意。願見哀恕，受我悔過！阿那律言：受汝懺悔！因為說種種妙法，初、中、後善，善義、善味，具足清白梵行之相。寡婦聞已，遠塵離垢，得法眼淨。
阿那律即如其像往至佛所，兼以前比丘事具白世尊。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，與女人同室宿，波逸提。
女人，乃至初生，及二根女；同室宿，皆波逸提。室者，如與未受具戒人宿中說。若與非人女、畜生女、黃門同室宿，皆突吉羅。
比丘尼亦如是。式叉摩那、沙彌、沙彌尼突吉羅。
若同覆異隔，若大會說法，若母、姊妹、近親疾患，有有知男子自伴，不臥，皆不犯。
佛在拘舍彌國。爾時，世尊未制比丘飲酒。有諸比丘於酒肆中，或白衣家飲酒大醉，或墮坑塹，或突壁物，或破衣缽，傷壞身體。諸白衣見，譏呵言：我等白衣尚有不飲酒者，沙門釋子捨累求道，而皆洪醉，過於俗人。空著壞色、割截之衣，無沙門行，破沙門法。
爾時，世尊從拘舍彌國往跋陁越邑。時彼編髮梵志住處有一毒龍，常雨大雹，壞諸田苗。彼諸居民常作是念：沙門、婆羅門中，誰有威德，能降此龍者？聞佛與千二百五十弟子俱來此邑，莫不歡喜，皆出奉迎，頭面禮足，白佛言：世尊！此邑常有一惡毒龍，破壞田苗，我恒願得大威德人，而降伏之。
時娑竭陁在佛後扇佛，佛即顧問：汝聽此諸居士所說不？荅言：聽。第二、第三問，荅亦如是。娑陁作是念：世尊反覆三問已，為敕我降此惡龍。即前禮佛足，右遶而去，向彼龍所，作是念：我今當降此龍，令不壞形，而使其身微細如櫡。即入其室，卻坐一面。龍身便出煙，娑竭陁身亦出煙。龍舉身火然，娑竭陁亦舉身火然。龍火出五色，娑竭陁火亦出五色。於是化龍身令如櫡，內著缽中，持至佛所，白佛言：此惡毒龍今已降伏，當著何處？佛言：可著世界中閒。娑竭陁受教，如人屈申臂頃，持著世界中閒，須臾便還。
於是世尊從跋陁越邑，欲還拘舍彌。時跋陁越邑諸居士聞娑竭陁降伏惡龍，皆大歡喜，問諸比丘：誰是娑竭陁？時娑竭陁在佛後，諸比丘言：佛後者是。諸居士即前禮足，白言：願受我請。默然受之。諸居士言：大德，須何等食？荅言：我白衣時，性好酒肉。居士歡喜，即為辦之。
娑竭陁往到其家，食肉飲酒，極飽滿已，還拘舍彌，於僧坊外醉臥吐洩，衣缽縱撗。於時，世尊天眼遙見，告阿難：共汝僧坊外看。受教從佛出外見之。佛與阿難輿還，著井邊，佛自汲水，使阿難洗，著衣臥繩床上，令頭向佛，須臾轉側，申腳蹹佛。
佛以是事集比丘僧，問諸比丘：娑竭陁先敬佛不？荅言：敬。又問：今能敬不？荅言：不能。又問：應飲是酒，失本性不？荅言：不應。又問：娑竭陁先能伏惡龍，今能降蝦蟆不？荅言：不能。諸比丘復以前事具白世尊。佛以彼此因緣，種種呵責諸比丘已，告諸比丘：今為諸比丘結戒。從今，是戒應如是說：
若比丘，飲酒，波逸提。
時娑竭陁佛制戒已，不敢復飲，以先習故，氣絕欲死，飲食不消，不知云何。以是白佛。佛言：令嗅酒器。嗅酒器不差。佛言：以酒著餅中若羹粥中，令噉。噉不差。佛言：聽以酒與之。娑竭陁得已便差。即以白佛。佛言：已差，應漸漸斷之，乃至嗅酒器不復惡者，不得復嗅。
有酒酒色、酒味、酒香；有酒酒色、酒香，無酒味；有酒酒色、酒味，無酒香；有酒無酒色、香、味，飲令人醉若飲，皆波逸提。有非酒酒色、酒味、酒香，飲使人醉，若飲，突吉羅。有非酒酒色、酒香、酒味，不令人醉，欲飲，聽屏處飲。若比丘飲酒，咽咽波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，六群比丘不敬和尚、阿闍梨，不敬戒，有諸比丘亦效如是。諸長老比丘見，種種呵責，以是白佛。
佛以是事集比丘僧，問六群及諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，輕師，波逸提。
若比丘輕二師及戒，一一波逸提；若輕餘比丘，突吉羅。乃至師令掃地不掃，教順掃而逆掃，皆突吉羅。
比丘尼亦如是。式叉摩那、沙彌、沙彌尼突吉羅。
佛在拘薩羅國，與大比丘僧五百人俱，向阿荼脾邑。時彼諸比丘聞佛當來，無有堂舍，便共自作，伐草掘地，乃至佛種種呵責，如上作講堂中說。告諸比丘：今為諸比丘結戒。從今，是戒應如是說：若比丘，自掘地取土，波逸提。
時六群比丘使守園人、沙彌掘地取土。諸比丘見，言：佛制不得掘地，汝今云何作此惡業？荅言：我使人掘。諸比丘言：使人掘、自掘，有何等異？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，自掘地，若使人掘，波逸提。
有諸白衣送物為僧作房，久久來視，見房不成，問作房比丘：何不為我速成此福？荅言：佛不聽我等自掘地、使人掘，云何得成？以是白佛。佛以是事集比丘僧，告諸比丘：若須土，應語淨人言知是看是我須是與我是。從今，是戒應如是說：
若比丘，自掘地，若使人掘，言掘是，波逸提。
比丘尼亦如是。式叉摩那、沙彌、沙彌尼無事掘地，突吉羅。
若取燥土不犯。
佛在舍衛城。爾時，六群比丘與諸比丘共鬥，共鬥已，在戶外聽語，聽已，語諸比丘言：汝何以作如是語？問言：汝從誰聞？荅言：我在戶外聽。諸長老比丘聞，種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，於屏處默聽他比丘所說，波逸提。
時諸比丘與比丘諍理辯是非，有比丘隔壁聽，生疑：我故當不犯波逸提耶？或有出罪悔過者。以是白佛。佛以是事集比丘僧，告諸比丘：若比丘默聽諍理辯是非，犯波逸提者，無有是處。從今，是戒應如是說：
若比丘，共諍已默聽，作是念諸比丘所說，我當憶持，波逸提。
默聽比丘尼、式叉摩那、沙彌、沙彌尼語，突吉羅。比丘尼聽比丘、比丘尼語，波逸提；聽式叉摩那、沙彌、沙彌尼語，突吉羅。式叉摩那、沙彌、沙彌尼默聽五眾語，突吉羅。
佛在舍衛城。爾時，十七群童子父母愛念，母作是言：我子不串勤苦，體性軟弱，教何技術，得終安樂？父言：當教算、計、書、畫。母言：若教書、畫，恐壞其眼，若算恐其指痛，若計恐其心病。復共議：當使於釋子中出家，現世無為，後世長樂。
彼十七群童子欲出家，共相語言：我要當待優波離來，與共辭別。時優波離行還，到諸童子所。諸童子言：汝知不？我等欲於如來法中出家，待汝辭別。優波離聞亦樂。共去還白父母。父母即聽，作是念：當令誰作師？又作是念：畢陵伽婆蹉從賊中拔其將還，今當與為弟子。便各將其子，詣畢陵伽婆蹉，白言：大德！大德於此兒有大恩，今以奉給，願納為弟子。畢陵伽婆蹉即便度之，與受具足戒。
既受戒已，夜不能獨至廁上及洗手處，恒自送之。有時闇中見師不識，便謂是鬼，失聲大喚言：毗舍遮！毗舍遮！師言：莫怖！是我，非鬼也！或夜索食，師言：僧有食，曉當與汝。又問：僧若無食，當何處得？師言：僧若無，當乞食。聞是語已，便大啼言：比乞食還，我等已死！
佛夜聞之，則問阿難：是誰啼聲？阿難具以白佛。佛以是事明旦集比丘僧，問畢陵伽婆蹉：汝實爾不？荅言：實爾，世尊！佛種種呵責：汝不應與未滿二十人受具足戒。未滿二十多所不堪，致有破戒。呵已，告諸比丘：今為諸比丘結戒。從今，是戒應如是說：若比丘，與不滿二十歲人受具足戒，波逸提。
爾時童子迦葉不滿二十受具足戒，後方生疑，不知云何，以是白佛。佛以是事集比丘僧，問諸比丘：童子迦葉有所得不？荅言：得須陁洹。佛言：此人乃是第一受具足戒，然不名白四羯磨如法受戒。今聽數胎中年足為二十。若猶不滿，又聽以閏月足。若復不滿，又聽以沙門年足。從今，是戒應如是說：
若比丘，知不滿二十歲，與受具戒，波逸提。是人不得戒，諸比丘亦可呵，是法應爾。
未滿二十，未滿二十想、未滿二十疑，波逸提。滿二十，未滿想、滿二十疑，突吉羅。若知不滿二十，生念欲與受具戒，及作方便，至第四羯磨未竟，皆突吉羅；第四羯磨竟，和尚波逸提，餘師僧突吉羅。
佛在拘薩羅國，與大比丘僧五百人俱，向迦維羅衛城。諸釋種聞佛從彼國來，共立制：若不出迎佛，罰金錢五百。便各將大小，出迎世尊，頭面禮足，卻住一面。佛為說法，示教利喜，共請佛及僧夏四月安居。世尊默然許之。
諸人各隨力設供，或一家作一日乃至十日，或二家共作一日乃至十家，或但作前食，或但作後食，或但作怛缽那，或但作粥，或作浴者，或作過中飲者，或施塗身油及塗足、然燈油者。
爾時，釋摩男不在，未有受其施者，問左右人言：竟誰受我施？荅言：未有受者。又問：佛及僧未受何等施？荅言：唯未受藥。便請佛及僧，施夏坐藥，或自送，或使人送。又到六群比丘所言：大德，須藥恣意來取。
六群比丘作是念：今王請佛及僧，安居四月給藥，或使人送，乃至自送，而令我等自往取之。觀王此心，是輕我等。我等當伺其五親會時，從索最難得藥，彼必不辦，使其羞恥。復作是念：此王福德，或能無藥不有，先當訪索人所無者，然後從乞。即訪索之，唯無一種，於是伺王五親會時，便從其乞。
王即令人國中遍覓，悉不能得。王語六群比丘：諸處求索，絕不可得。六群比丘便語王言：王自請佛及僧，四月給藥，而今不能與我一種。王言：大德，非不欲與，亦非無物，但訪索此藥，絕不可得。又四月已過，何為相苦？六群比丘便於眾前折辱王言：先請我等，隨所求藥，而今不能得此一種！
餘比丘聞，問六群比丘：汝說何等？六群比丘以實而荅。諸比丘種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，受四月自恣請，若過是受，波逸提。
爾時，諸比丘得秋時病，釋摩男入房見之，問言：大德，所患何等？荅言：我得秋病。即請諸比丘言：可從我取藥。諸比丘言：王先請四月，於今已過，佛不聽我過此受藥。王即更請一月。諸比丘言：佛未聽我更受請，不知云何。以是白佛。
佛以是事集比丘僧，告諸比丘：今聽諸比丘更受一月請。從今，是戒應如是說：若比丘，受四月自恣請，過是受，除更請，波逸提。
又諸居士來僧房看，見諸比丘得秋病，問言：須何等藥？我當送之。諸比丘言：佛未聽我等受自送藥，不知云何。以是白佛。
佛以是事集比丘僧，告諸比丘：今聽諸比丘受自送請。從今，是戒應如是說：若比丘，受四月自恣請，過是受，除更請、自送請，波逸提。
時釋摩男作是念：六群比丘以藥故，於眾人前折辱我，我今寧可多集諸藥。即多集之。集已，作是念：如我此藥，盡壽用之，不能令盡，我今當請諸比丘盡壽與藥。即往長請諸比丘。諸比丘言：佛未聽我等受長請，不知云何。以是白佛。
佛以是事集比丘僧，告諸比丘：今聽諸比丘受長請。從今，是戒應如是說：
若比丘，受四月自恣請藥，若過是受，除更請、自送請、長請，波逸提。
若人施僧藥佐助眾事，比丘應問：此藥當留聚落中，為著僧坊內？若言留著聚落中，須時應語：我須如是藥，為我辦，勿使有乏。若言著僧坊內，應著中央房，令取易得。僧應作白二羯磨。一比丘唱言：大德僧聽！今以某房安僧藥，若僧時到，僧忍聽。白如是。大德僧聽！今以某房安僧藥。誰諸長老忍，默然；若不忍者，說。僧已用某房安僧藥竟，僧忍默然故，是事如是持。
諸比丘不知誰應守僧藥，以是白佛。佛言：僧應白二羯磨，差一比丘作守藥人。一比丘唱言：大德僧聽！今差某甲比丘為僧作守藥人。若僧時到，僧忍聽。白如是。大德僧聽！今差某甲比丘為僧作守藥人。誰諸長老忍，默然；誰不忍者說。僧已差某甲比丘作守藥人竟，僧忍默然故，是事如是持。
時諸比丘差無智比丘，不堪守藥。以是白佛。佛言：不應差無智比丘。若成就五法，應差作守僧藥人。何等五？不隨愛、恚、痴、畏，知藥、非藥。
彼守僧藥比丘應以新器盛呵梨勒、阿摩勒、鞞醯勒、畢跋羅、乾薑、苷蔗糖、石蜜。若器不漏，應盛酥、油、蜜，應持皮結口，題上作藥名。若病比丘須者，應歡喜與。若病者自知須此藥，應自取服，若不知，應問醫。若無醫，應問和尚、阿闍梨：我如是如是病，應服何藥？若和尚、阿闍梨不知，應取藥再三服；不差，復應取餘藥服。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，六群比丘數數犯戒。諸比丘諫言：汝等數數犯戒，當自見罪，如法悔過。莫以此行，負人信施，長夜受苦。六群比丘言：我不學是戒，我當先問持法、持律、智慧勝汝者。諸比丘種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責：汝愚痴人！不應作此惡業。諸比丘欲不與汝共布薩、自恣、作諸羯磨，愍念汝故，如法諫汝，汝云何言我不學是戒，我當先問持法、持律、智慧勝汝者？呵責已，告諸比丘：今為諸比丘結戒。從今，是戒應如是說：
若比丘，數數犯罪，諸比丘如法諫，作是語我不學是戒，當問餘比丘持法、持律者，波逸提。比丘欲求解，應問持法、持律者。是法應爾。
持法者，持誦佛所說法。持律者，有五事：一者，誦四事至二不定法；二者，誦四事乃至三十事；三者，廣誦二百五十戒；四者，廣誦二部戒；五者，廣誦一切律。
若比丘不誦戒，非安居時應依前四種持律，安居時要應依廣誦一切律者；若不依，突吉羅。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，六群比丘數數犯戒。諸比丘諫乃至莫長夜受苦，皆如上說。六群比丘問言：佛於何處制此法？諸比丘言：汝不知耶？荅言：不知。諸比丘言：今當語汝制法處所。於說戒時便語言：佛於此中制法。六群比丘言：我今始知是法半月布薩，戒經中說。諸比丘種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，說戒時作是語我今始知是法半月布薩，戒經中說，諸比丘知是比丘已再三說戒中坐，是比丘不以不知故得脫，隨所犯罪，如法治，應呵其不知，所作不善，說戒時不一心聽，不著心中，波逸提。
若比丘與比丘受具足戒，即應教，為廣說。若二若三於說戒中坐，若知若不知，作是語，波逸提。比丘尼亦如是。
佛在舍衛城。爾時，諸比丘數入波斯匿王宮，見諸美女，生染著心，不樂修梵行，或有反俗、作外道者。諸大臣見，作是言：王何以不深藏宮女，乃使種種異姓見之？
爾時，阿難常受王供養，晨朝著衣持缽，入於後宮。時王與末利夫人同寢未起，夫人見阿難來，即便狼狽被衣下床，所被之衣極細而滑，不覺墮落，慚羞蹲地。王便譏呵言：我王事鞅掌，昏夜寢息，起不得早，如何比丘晨朝逕來？阿難慚恥，即還佛所，具以諸比丘入宮及已事白佛。
佛以是事集比丘僧，問諸比丘：汝等實爾不？荅言：實爾，世尊！佛復自說阿難事，種種呵責，告諸比丘：入王後宮有十過失：一者，若王醉時近餘宮女，醉醒便忘，彼忽有身，必疑比丘；二者，宮女見比丘，或有戲笑，疑有情故；三者，若王有密謀，外人得知，便當疑是比丘所傳；四者，若王宮內亡失寶物，便當疑是比丘所取；五者，若奪一臣位，外人必言由比丘故；六者，若有遭罪，外人必疑比丘所為；七者，若有未應得官，而王與之，亦復疑是比丘之力；八者，若王好出遊觀，勞費事多，亦復疑嫌比丘使然；九者，宮內多諸美色、珍玩、服飾，比丘見之，必生染著，犯戒反俗；十者，若王子中有反逆者，必復疑是比丘所教。呵責已，告諸比丘：今為諸比丘結戒。從今，是戒應如是說：若比丘，入王宮，過門限，波逸提。
時諸比丘佛制戒後，便不敢踰城門限乞食，不知云何，以是白佛。佛以是事集比丘僧，告諸比丘：今聽入宮，但不得過後宮門限。從今，是戒應如是說：若比丘，入王宮，過後宮門限者，波逸提。
爾時，波斯匿王年年與諸宮女出行國界，處處皆有離宮別觀。有諸比丘暮至村落，求索宿處。諸居士言：王今不在，此宮可入中宿，王信樂佛法，聞必歡喜。諸比丘不敢，便無宿處。以是白佛。
佛以是事集比丘僧，告諸比丘：今聽諸比丘入王空宮。從今，是戒應如是說：
若比丘，王未出寶、未藏寶，若入過後宮門限，波逸提。
寶者，所重之物及諸女色，皆名為寶。未出者，女在宮中未出。未藏者，女在此宮，未使藏隱。
爾時，入後宮門限，雙腳過，波逸提；隨入遠近，步步波逸提。若一腳過，突吉羅。入餘大臣、長者家，過內門限，突吉羅。沙彌突吉羅。
若王請入，不犯。
佛在舍衛城。爾時，拘薩羅、摩竭二國互相抄掠，二國中閒，道路斷絕。王舍城比丘安居竟，作是念：我今正當與賊同伴，乃得自致問訊世尊。設彼戍邏以共賊伴收捉我者，波斯匿王信樂佛法，必不見罪。便與賊俱。到彼國界，果為所捉，將邏將所，白言：此是賊。邏將言：著袈裟者復是何等？荅言：亦是賊。比丘便自說言：我非賊，是沙門釋子，於王舍城安居竟，應問訊世尊，道路難嶮故，與共伴耳。邏將言：汝非沙門釋子，必假此服來作細作。便送王所。比丘自說如前，王便放之。左右群臣有不信是沙門者，言：此賊假比丘服，王信樂佛法，其於放之。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，共賊伴行，波逸提。
有諸比丘共賊道路行，不知是賊，既知便慚愧，謂犯波逸提，或下道避，或留在後。賊即問言：汝何故爾？荅言：佛制不聽共汝伴行。賊聞是語，便大瞋恚，打諸比丘，剝衣赤肉。諸比丘還，以是白佛。
佛以是事集比丘僧，告諸比丘：若不知是賊共行，犯波逸提，無有是處。從今，是戒應如是說：若比丘，知是賊，共伴行，波逸提。
有諸比丘在路行，與賊相遇，便生慚愧，謂犯波逸提，以是白佛。佛以是事集比丘僧，告諸比丘：若不期共賊行，道路相遇，犯波逸提，無有是處。從今，是戒應如是說：若比丘，與賊期共伴行，波逸提。
有諸比丘與賊期共近道行，有不去者，有從異道者，皆生疑：我等將無犯波逸提耶？以是白佛。佛以是事集比丘僧，告諸比丘：雖與賊期共近道行，竟不去，及從異路去，犯波逸提者，無有是處。從今，是戒應如是說：
若比丘，與賊期共道行，從此聚落到彼聚落，波逸提。
若共惡比丘期行，突吉羅。比丘尼亦如是。式叉摩那、沙彌、沙彌尼突吉羅。
若諸難起，共期行，不犯。
佛在舍衛城。爾時，諸比丘與女人共道行或一比丘與一女人乃至眾多，或二比丘乃至眾多，與一女人乃至眾多，共行渡水，更相見形，生染著心，或有反俗、作外道者。諸居士見，譏呵言：沙門釋子共女人同道，與將婦行有何等異？誰知此輩行於梵行？無沙門行，破沙門法。
爾時，有一居士數打其婦，打已出行。婦作是念：夫數打我，容能見殺，今當避之。於是便去。出聚落外，見一比丘，往趣問言：大德何行？荅言：欲至某處。於是女人便隨後去。
彼夫作是念：我向打婦，或能自殺。即便還家。覓之不見，問鄰人言：見我婦不？皆言：不見。便出聚落，見一外道女問言：頗見如是如是婦人不？荅言：見，沙門釋子將去。
彼人即急追之，及已語言：何故將我婦走？比丘荅言：我不作惡業，汝婦與我同道行耳。婦復語夫言：勿生惡心於此比丘，我共同道，如親無異。夫聞婦言，作是念：乃爾相欺，必已有惡事。便打比丘，垂死乃置。
彼比丘作是念：我今委頓，不任進路，當入火光三昧，以自消息，使身有力，然後前進。念已，收斂衣缽，入火光三昧，身中出煙。彼婦見已，語其夫言：不信我語，觀彼比丘身之所出。彼比丘須臾舉身洞然。婦復語言：不信我語，復觀比丘，其身云何？
彼比丘即以此三昧力往到佛所，并以前事具白世尊。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，與女人共道行，波逸提。
有諸比丘共行中道，見諸女人亦行此路，心生疑悔：我等將無犯波逸提耶？以是白佛。佛以是事集比丘僧，告諸比丘：若比丘不期，與女人共道行，犯波逸提，無有是處。從今，是戒應如是說：若比丘，與女人期共道行，波逸提。
有諸比丘與女人期共道行，後不敢去，或從餘道，猶生疑悔，以是白佛。佛以是事集比丘僧，告諸比丘：若比丘雖先與女人期共道行，竟不去，或從餘路去，犯波逸提，無有是處。從今，是戒應如是說：
若比丘，與女人期共道行，從此聚落到彼聚落，波逸提。
比丘尼亦如是。式叉摩那、沙彌、沙彌尼突吉羅。
佛在拘薩羅國，與大比丘僧千二百五十人，遊行人閒。諸比丘或得屋中，或在樹下，或在露地。
時六群比丘共十七群比丘大聚薪草，露地然火，在邊坐炙。時有一蛇從木孔出，諸比丘見，以物擲之，蛇即還入。得熱復出，諸比丘復更擲之，蛇復還入。須臾頃復出，擲一比丘，嚙之即死。諸比丘圍繞啼泣。諸長老比丘問：汝等何故啼泣？荅言：此比丘為蛇嚙命過。具說上事。諸長老比丘種種呵責：汝等云何見蛇再三，猶故不避，致令嚙死？以是白佛。
佛以是事集比丘僧，問六群諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，然火，波逸提。
時六群比丘使守園人、沙彌然火。諸長老比丘見，呵責言：汝豈不聞佛制不得然火耶？荅言：我使守園人、沙彌然，非為有犯。諸比丘言：自然、使人然，有何等異？以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，自然火，若使人然，波逸提。
有諸病比丘問醫，醫言：應服如是藥，然火，洗浴。病比丘言：佛不聽我自然火及使人然，願更教我服於餘藥。醫言：大德，正應服此藥，然火，洗浴。
諸比丘作是念：佛若聽我自然火，若使人然，病乃得差。以是白佛。
佛以是事集比丘僧，告諸比丘：今聽病比丘然火，若使人然。從今，是戒應如是說：若比丘，無病，若自然火，若使人然，波逸提。
有諸比丘須煮羹粥，不敢然火，以是白佛。佛以是事集比丘僧，告諸比丘：今聽諸比丘煮羹粥，不得為炙。從今，是戒應如是說：若比丘，無病，為炙故然火，波逸提。
諸比丘欲熏缽然火，及遮惡獸、然燈燭，不知云何，以是白佛。佛以是事集比丘僧，告諸比丘：今聽諸比丘，有如是因緣，自然火，若使人然。從今，是戒應如是說：
若比丘，無病，為炙故自然火，若使人然，波逸提。
若為炙然火，炎高乃至四指，波逸提。比丘尼亦如是。式叉摩那、沙彌、沙彌尼突吉羅。
佛在舍衛城。爾時，諸比丘往知識家，見嚴身寶，捉看，還著故處。後為人所偸，主還覓之，不知所在。有人言：我見比丘捉。便往問比丘言：我失如是如是寶，比丘見不？荅言：我向捉，還著故處。主言：從比丘捉便不復見，可以還我。比丘荅言：我實不取。主不信，便與比丘作惡名聲。
爾時，有一外道，囊盛五百金錢，到水邊飮，忘不持去。有一比丘從後來見，作是念：此是誰物？即四顧望，見前一人，便作是念：必是彼許，當持還之。即取持去。彼人未遠，還憶金囊，即便馳還。比丘問：汝何故還？彼人便瞋言：不吉利物，何以問我？比丘言：縱使我不吉利，汝應語我還意。彼言：我忘一囊在水邊，故還覓耳。比丘即出示之：此是汝囊非？彼人既見囊已，復更瞋言：不吉利物，何以捉我囊！汝小住，待我數囊中物。比丘荅言：我竟不解此囊，亦不看之。若欲取者，豈當示汝？恐汝失之，故持相還耳。彼人復言：我囊中有千金錢，今少五百，可以還我。比丘荅之如初。彼人便强牽比丘到斷事人所。
時斷事人不信樂佛法，便非理斷，即取反縛，打驢鳴鼓，於四衢道頭欲殺之。時波斯匿王在高樓上遙見，問左右言：彼是誰？荅言：是沙門釋子。王即敕：將還斷事處，吾當自出。即出問彼人：汝何以苦此比丘？彼人如上白王。王復問比丘，亦如上荅王。王問彼人：此實汝囊非？荅言：是。王即以五百金錢盛彼囊中，而囊不受。王復語言：汝云囊中有千金錢，今何故不受？彼人便自首言：本實五百，我瞋故誣比丘耳。王即問斷事者：若人面欺王，當與何罪？斷事人言：此人應死，財物沒官。王即用此法：藉取其財，反縛此人，打驢鳴鼓，於四衢道頭殺之。有人語言：汝誣沙門釋子，應受此罪，若復誣謗，後當劇是。或復有言：沙門釋子有曾取我寶，恐今是實。時比丘白王言：願賜此人命，勿令佛法致惡名聲。王即放之，呵責斷事人言：若後復有如此斷事，當如向治汝。諸不信樂佛法者種種譏呵：我等俗人猶恥捉寶，沙門釋子何故復爾？無沙門行，破沙門法。
諸長老比丘聞，種種呵責，以前後事具白世尊。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，若捉寶，若寶等物，波逸提。
爾時，毗舍佉母著極上寶嚴身之具，與諸親里遊戲園林，林近祇洹，觀察眾人歡暢未已，作是念：我今不宜同此放逸，幸可因此問訊世尊。便將婢詣祇洹。到門復作是念：我今不宜著此飾好，覲於世尊。即脫寶衣，著於塹邊。時舍利弗經行遙見。
毗舍佉母前禮佛足，卻住一面。佛為種種說法，示教利喜。須臾而退，係念所聞，忘所著寶還。城門閉後，乃憶之，作是念：若我語人失此寶者，或損佛法。默然至曉。
時舍利弗以是白佛。佛告舍利弗：汝往取來。受教即取。語舍利弗：明日晨朝，自送還之。受教即送。毗舍佉母讚言：善哉，我有如是大師及同梵行！若餘外道得此物者，何緣還我？我昨夜已捨，今應卒之。即持施四方僧，白舍利弗：可以此作招提僧堂。舍利弗不敢受，以是白佛。佛言：受之。
復有諸居士，五日一入僧坊問訊，或脫指環，或脫耳寶，去時皆忘。諸比丘見，不敢取。有異人見，便取持去。諸居士還入僧坊求覓，問諸比丘：我失如是如是寶，比丘見不？荅言：我見，不敢取。諸居士言：大德見之，如何不取？可以還我。出家之人，何須此物？荅言：我實不取。彼遂不信，便與比丘作惡名聲。
復有諸比丘共伴行，一處宿。伴中有忘物去者，比丘見，不敢取，餘人取之。諸伴問比丘：我失如是如是物，大德見不？荅言：我見，不敢取。諸伴言：大德見之，如何不取？可以還我。出家之人，何須此物？荅言：我實不取。彼遂不信，便與比丘作惡名聲。
諸比丘作是念：若世尊聽我等於僧坊內及宿處，若自取寶，若使人取者，居士可不失寶，亦使我等不致惡名。以是白佛。
佛以是事集比丘僧，告諸比丘：今聽諸比丘於僧坊內若宿處，自取寶若使人取。從今，是戒應如是說：
若比丘，若寶，若寶等物，若自取，若教人取，除僧坊內及宿處，波逸提。若僧坊內及宿處，取寶、寶等物，後有主索，應還，是事應爾。
寶者，真珠、摩尼、琉璃、珂玉、金、銀。寶等物者，一切餘物。僧坊內者，僧住處、屬僧地。宿處者，僧坊外他家宿，及共伴行野宿處。
比丘僧坊內見物，應使淨人取；若無淨人，應自取舉之。若有人索，應集僧問其所失物相，然後還之。若取舉已，欲餘行者，應囑後人。
若比丘到他家，見有物，應使淨人舉；若無淨人，應自舉。若有人，應即囑此人而後去；若無人，應呼主人出，付囑然後去。
比丘共伴同道行，若見物，應使淨人取；若無淨人，應自取還之。還時應集眾人，先問：汝失物不？若言失，應問何物。若如其語，然後還之。若與伴別道行而不相及，至聚落，應寄信樂優婆塞還之。
比丘尼亦如是。式叉摩那、沙彌、沙彌尼突吉羅。
佛在王舍城。爾時，諸比丘日再三浴，多用澡豆。諸居士見，譏呵言：此諸比丘數數浴，所用澡豆如王、大臣。其本出家，欲求解脫，不念誦經、惡露等觀而反日夜修飾身體，無沙門行，破沙門法。
時有相師，語瓶沙王言：尋當有一不吉星出，王應在某泉水中浴，以穰其災。若不爾者，或致失國，或憂身命。王便敕左右料理彼泉。即受教往，見諸比丘滿中洗浴，還以白王。王言：待比丘浴竟。如是晝夜，各三遣參，一去一來，都無空缺。
婆羅門復語王言：此星垂出，若出後浴，便無所益。王聞此語，即便嚴駕出，到泉水所，於下流浴。
諸臣以此譏呵：沙門釋子不知時宜，不勤不念觀身惡露，但志修飾、洗浴身體。無沙門行，破沙門法。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，半月內浴，波逸提。
有諸病比丘，醫言：洗浴乃差。諸比丘言：佛不聽我等數浴，願思餘方。醫言：唯有洗浴，更無餘治。諸比丘作是念：佛聽病時數浴者，我病便差。
復有諸比丘種種作，埿土污身，衣被垢穢，以此益疲，作是念：佛聽作時數浴者，疲極必差，衣被淨潔。
復有諸比丘在路行疲極，欲洗浴而不敢，作是念：佛聽行路時數洗浴者，疲極得差。復有諸比丘，風雨塵坌，埿污衣服，作是念：佛聽風雨塵坌、埿污時數洗浴者，可得不為塵埿所污。
春餘一月半，夏初一月，諸比丘熱悶汗出，作是念：佛聽熱時數洗浴者，可無此患。
各以白佛。
佛以是事集比丘僧，告諸比丘：今聽諸比丘病時、作時、行路時、風雨時、熱時，數浴無犯。從今，是戒應如是說：
若比丘，半月內浴，除因緣，波逸提。因緣者，病時、作時、行路時、風雨時、熱時，是名因緣。
病時者，疾病須浴。作時者，斷理種種事，乃至掃房內地。行路時者，一由旬、二由旬，乃至行半由旬。風雨時者，為風雨、塵埿之所污埿。熱時者，熱悶汗出。
比丘尼亦如是。式叉摩那、沙彌、沙彌尼突吉羅。
若洗浴師及病人身體已濕，因浴不犯。
佛在舍衛城。爾時，十七群比丘作新房，六群比丘欲在中住，驅十七群比丘。十七群比丘不肯出，便打之，彼即大喚。諸長老比丘問：何故大喚？荅言：六群比丘打我。諸長老比丘種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，打比丘，波逸提。
有比丘食噎，倩比丘搥背，諸比丘不敢，便死。以是白佛。佛以是事集比丘僧，告諸比丘：若比丘不以瞋心打比丘，犯波逸提，無有是處。從今，是戒應如是說：
若比丘，瞋故打比丘，波逸提。
若打比丘尼、式叉摩那、沙彌、沙彌尼，餘人及畜生，突吉羅。若比丘尼打比丘、比丘尼，波逸提；打式叉摩那、沙彌、沙彌尼，餘人及畜生，突吉羅。式叉摩那、沙彌、沙彌尼打五眾、餘人及畜生，突吉羅。
佛在舍衛城。爾時，六群比丘復來十七群比丘房中求住。彼不肯出，便以手擬如打相，彼復大喚。諸長老比丘聞，出問：汝何故大喚？荅言：六群比丘欲打我。諸長老比丘種種呵責，以是白佛。
佛以是事集諸比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，以手擬比丘，波逸提。
有諸比丘說法時以手語，或示處所，便生疑悔：我無將犯波逸提耶？以是白佛。佛以是事集比丘僧，告諸比丘：若比丘不以瞋心，手擬比丘，犯波逸提，無有是處。從今，是戒應如是說：
若比丘，瞋故，以手擬比丘，波逸提。
若擬手及，波逸提；擬手不及，突吉羅。餘如上打比丘中說。
佛在舍衛城。爾時，十七群比丘受所作房。六群比丘以上坐故，次入中住，彼便避在左右房。六群比丘作是議言：十七群比丘慚愧畏愼，逼近我住，必見我過。我等當作方便，令其遠去。便往語言：此先是空房，多有恐怖事，汝等莫於中住。十七群比丘言：我堅閉戶，何所應畏？六群比丘於是夜闇中，作種種恐畏相，明旦問十七群比丘：汝等昨夜得安眠不？荅言：我等聞恐畏相，閉戶思惟，都無畏。
六群比丘復共議言：我等不能以此令其恐怖，當伺其出外，入其床下。即便盜入，於夜闇時，或牽其衣，或牽其腳，或舉其床移著異處。於是十七群比丘便大驚喚。諸長老比丘來問：何故大喚？荅言：此閒不應有賊，不知誰牽我衣，誰牽我腳，誰舉我床移著異處。諸長老比丘即持火照，見六群比丘蹲其床下，問言：汝等何為在此？荅言：欲恐怖十七群比丘。諸長老比丘種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，恐怖比丘，波逸提。
有客比丘問舊比丘言：此房中應何所畏？或不敢語，或語已生疑，懼犯波逸提罪。以是白佛。佛以是事，集比丘僧，告諸比丘：若比丘不故恐怖比丘，犯波逸提，無有是處。從今，是戒應如是說：
若比丘，故恐怖比丘，波逸提。
餘如打比丘中說。
佛在舍衛城。爾時，達摩比丘作是念：跋難陁先奪我衣，佛由是呵責我，為諸比丘結戒。我今當於僧中說其犯僧伽婆尸沙。念已即往上座比丘所，語言：跋難陁與女人身相觸、麤惡語、讚歎自供養身。諸比丘問：汝云何知？荅言：我共行，見作此事。諸長老比丘呵責言：汝云何不瞋時覆藏，瞋便發露？呵已，以事白佛。
佛以是事集比丘僧，問達摩：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，覆藏比丘麤罪，波逸提。
有諸比丘不知他所犯是麤罪，後乃知之，生疑悔：我將無犯波逸提耶？以是白佛。佛以是事集比丘僧，告諸比丘：若不知比丘所犯是麤罪，犯波逸提，無有是處。從今，是戒應如是說：
若比丘，知比丘犯麤罪，覆藏過一宿，波逸提。
若從平旦至明相未出，一一時突吉羅；明相出，波逸提。沙彌突吉羅。
若欲說無人，若恐難起覆藏，不犯。
佛在舍衛城。爾時，跋難陁作是念：達摩比丘許我共行，以衣與之，既不肯去，還取其衣，世尊以此見責，為諸比丘結戒；彼後復出我罪。我今當以無根僧伽婆尸沙謗之。作是念已，語諸長老比丘言：我實觸女人身，作麤惡語，自歎供養身，達摩比丘亦復如是。諸比丘問：汝云何知？荅言：我共行見。諸比丘呵責言：汝云何以無根僧伽婆尸沙謗比丘？以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，以無根僧伽婆尸沙謗比丘，波逸提。
謗比丘尼、式叉摩那、沙彌、沙彌尼，突吉羅。比丘尼謗比丘、比丘尼，波逸提；謗式叉摩那、沙彌、沙彌尼，突吉羅。式叉摩那、沙彌、沙彌尼謗五眾，突吉羅。
佛在舍衛城。爾時，跋難陁作是念：達摩比丘許我共行，乃至復出我罪。亦如上說。我以無根僧伽婆尸沙謗之，不能有損，我今當復以餘事治之。便至其所，語言：汝是我弟子，我是汝師，汝先犯我，我亦犯汝。今共和解，勿復相嫌。便可如先，共至諸家，食多美食。彼即和解，隨從而行。
跋難陁輒將至無食處，有來請者，便眴眼、手語、作相令去；籌量還寺，不復及中，便發遣之，語言：此今無食，汝可還寺。彼既去已，至所請家，食多美食。達摩還寺，遂不及中。
跋難陁食後還歸，問達摩言：汝及食不？荅言：不及。復詐慰喩言：汝今雖失一食，明當令汝得極美者。
明日所往，亦復如上。如是至三，語達摩言：我比將汝所詣，皆是得美食處，而不得之，恐是汝先人所責，天神所忿，或復是汝罪業所致，勿怨於我。汝可速歸，及中至寺。達摩馳還，復不及中，積日飢羸，不能復起。
跋難陁食後，還至所住，復問：汝及食不？荅言：不及。便語言：汝欺誑師，應如是治！汝後若復作，當使劇。是達摩於是始覺師詐，大喚瞋言：云何比丘作是欺誑，使我三日絕食殆死？諸長老比丘問：汝何故大喚？荅言：跋難陁三日惱我，使我絕食。諸長老比丘種種呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，語比丘共到諸家，與汝多美飮食，而不與，發遣令還，波逸提。
有諸比丘將諸比丘共至諸家，不能得食，生慚愧心，作是念：我將無犯波逸提耶？以是白佛。佛以是事集比丘僧，告諸比丘：若比丘不為惱他，不得食，犯波逸提，無有是處。從今，是戒應如是說：若比丘，語彼比丘共到諸家，與汝多美飮食，為惱故不與，發遣令還，波逸提。
有諸比丘將看病比丘到諸家，為病比丘請食，恐病人失中，遣令速還，既發遣已，便生慚愧：我故當不犯波逸提耶？以是白佛。佛以是事集比丘僧，告諸比丘：若比丘不為獨食故，發遣他比丘，犯波逸提，無有是處。從今，是戒應如是說：
若比丘，語彼比丘共到諸家，與汝多美飮食，既到不與，作是言汝出去，共汝若坐若語不樂，我獨坐獨語樂，欲令彼惱，波逸提。
若比丘作此惱比丘尼、式叉摩那、沙彌、沙彌尼，乃至畜生，突吉羅。若比丘尼作此惱比丘、比丘尼，波逸提；惱式叉摩那、沙彌、沙彌尼，乃至畜生，突吉羅。式叉摩那、沙彌、沙彌尼作此惱五眾，突吉羅。
佛在舍衛城。爾時，眾多比丘共伴行，入拘薩羅國，遇賊剝脫，衣缽都盡，到一邏所。邏將問言：大德，何處遇賊？荅言某處。即與邏人共議：若王聞比丘在我等界遇賊，必當罪我。便語比丘言：大德小住，我當逐取此賊。便出追逐，須臾及之，即便重圍，索諸衣物，皆悉得之，染衣、白衣各著一處。
邏人議言：當先還誰？有人言：應先還比丘，王信樂佛法，聞者必喜。便語比丘言：可各取衣。
諸比丘於衣上生疑，或言是我衣，或言非我衣，遂不敢取。邏人問：何以不取？荅言：我不自識衣，是以不取。邏人言：次識者取。於是外道便取比丘好衣，比丘後得外道惡者。
邏人知沙門釋子皆著好衣，而今反得外道惡服，語言：汝等沙門有何奇特？尚不知衣相，云何知心？若知衣相，外道何由得汝好服？
諸比丘往到佛所，以是白佛。佛以是事集比丘僧，更問諸比丘：汝實不識衣相不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，新得衣，應三種色作幟若靑，若黑，若木蘭；若不以三色作幟，波逸提。
若不作幟，若著，著著波逸提；若不著，宿宿波逸提。比丘尼亦如是。式叉摩那、沙彌、沙彌尼突吉羅。
若新得衣先已作幟，不作不犯。
佛在舍衛城。爾時，十七群比丘衣、缽、什物布散諸處，不得收斂，六群比丘便取藏之。彼既覺失，問六群比丘言：我如是如是物，在此在彼，誰持去者？荅言：向來人非一故，當不持去耶？即問：向者來人皆何處去？荅言：東西南北莫知所之。
時十七群比丘四出追逐，及向來人，語言：我失衣、缽、坐具、鍼筒，可以還我。諸人言：大德，我為法來，不為作偸。得此語已，羞慚而反。
六群比丘問言：汝等竟見向來人不？荅言：見。得衣不？荅言：不得。於是六群比丘出衣缽示之：此是汝衣缽非？荅言：是。
諸比丘見，種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，自藏比丘若衣，若缽、坐具、鍼筒，如是一一生活具，若使人藏，波逸提。
復有比丘不舉衣、缽、什物，諸比丘不敢為舉，便失去，以此被疑，得惡名聲，作是念：若佛聽我等為人舉衣物者，彼既不失，我等不致此惡名聲。以是白佛。
佛以是事集比丘僧，告諸比丘：若不為藏故，為人舉衣，犯波逸提，無有是處。從今，是戒應如是說：
若比丘，為戲笑故，藏比丘若衣，若缽、坐具、鍼筒，如是一一生活具，若使人藏，波逸提。
若藏比丘尼、式叉摩那、沙彌、沙彌尼乃至畜生物，突吉羅。若比丘尼藏比丘、比丘尼物，波逸提；藏餘人物，突吉羅。式叉摩那、沙彌、沙彌尼藏五眾物，突吉羅。
佛在舍衛城。爾時，六群比丘有勢力，餘善比丘無勢力，六群比丘遮善比丘羯磨，乃至佛種種呵責，皆如前如法斷事中說。告諸比丘：今為諸比丘結戒。從今，是戒應如是說：
若比丘，僧斷事時，如法與欲竟，後更呵，波逸提。
後更呵者，言我本不作如是與欲。
若僧不作羯磨斷事，後呵，突吉羅。比丘尼亦如是。式叉摩那、沙彌、沙彌尼突吉羅。
佛在舍衛城。爾時，諸比丘須一一衣，眾僧已與，後時更得現成三衣，共議言：今此衣應當與誰？或有言：應先與世尊。或有言：應先與大迦葉，大迦葉世尊常所讚歎，又是上座。六群比丘言：應先與瞿伽梨。諸比丘以是白佛。
佛問諸比丘：迦葉少，多求衣不？荅言：不求，與然後取。佛因是說偈言：
此衣無欲衣，不施有欲者；不能調其意，不任此袈裟。
已能離貪欲，於戒常一心，如是調心者，乃應此衣服。
佛語諸比丘：應以此衣與迦葉。即以與之。
於是六群比丘作是言：今諸比丘隨知識，迴僧物與。諸長老比丘聞，種種呵責，以是白佛。
佛以是事集比丘僧，問六群比丘：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，作是語諸比丘隨知識，迴僧物與，波逸提。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，達摩比丘作是念：跋難陁先奪我衣，佛呵責我，為諸比丘結戒；我說其犯僧伽婆尸沙，彼復以無根僧伽婆尸沙謗我，又斷我食，至于三日。我當云何以報此怨？復作是念：彼於我閒作淨施衣，不復還之，足以報恥。便不復還。
跋難陁後從索衣，達摩言：師先布施，今云何索？跋難陁言：我作淨施，不作布施。猶不還之，跋難陁便强奪取。彼即大喚。諸長老比丘聞，皆出問：何故大喚？荅言：跋難陁强奪我衣。諸長老比丘呵責跋難陁：云何淨施與不可信人，而復還奪？復呵責達摩：人淨施，汝云何不還？以是白佛。
佛以是事集比丘僧，問跋難陁：汝愚痴人！實淨施與不可信人不？荅言：實爾，世尊！復問達摩：汝愚痴人！他實淨施汝，汝不肯還不？荅言：實爾，世尊！佛種種呵責已，告諸比丘：不應淨施與五種人：一者，不相識；二者，未相諳悉；三者，未相狎習；四者，非親友、同師；五者，非時類。無此五法，然後可以淨施與之。復有二法不應淨施：一者，不能讚歎人；二者，不能與人作好名稱。復有二法不應淨施：一者，不能為人受重物淨施，護如己有；二者，己有重物，不能淨施，彼用不恨。復有二法不應淨施：一者，不知彼在世以不；二者不知彼在道以不。
諸比丘作是念：佛聽我等淨施。便淨施父母、兄弟、姊妹。以是白佛。佛言：不應淨施白衣，應淨施五眾。
有諸比丘獨住房中，有長衣，不知云何作淨施，以是白佛。佛言：應作遙示淨施。若於三衣中，須有所易，應偏袒右肩，脫革屣，胡跪捉衣，心生口言：我此某衣若干條今捨。第二、第三亦如是說。然後受所長之衣。亦如前法，心生口言：我此某衣若干條受。第二、第三亦如是說。如是受已，所捨之衣應用淨施。復應如前法，心生口言：我此長衣淨施某甲，從彼取用。若不須易受者，所長之衣應即如是淨施。獨淨施法至十一日，復應如前法，心生口言：我此長衣從某甲取還。然後更如前法，受持淨施。
若對人淨施，應作展轉淨施。如前法捉衣，作是念：我此長衣於長老邊作淨施。彼比丘應問言：長老此衣於我邊作淨施。我持與誰？荅言：於五眾中隨意與之。彼比丘即應語言：我今與某甲，長老若須，從彼取用，好愛護之。
彼受作淨施比丘後以此事語所稱名比丘，所稱名比丘恐犯長衣罪，不敢受，不知云何，以是白佛。佛以是事集比丘僧，告諸比丘：不應語所稱名比丘。今為諸比丘結戒。從今，是戒應如是說：
若比丘與比丘、比丘尼、式叉摩那、沙彌、沙彌尼淨施衣，還奪，波逸提。
比丘尼亦如是。
若與彼衣，從索，彼還而取，不犯。
佛在王舍城。爾時，跋難陁常受一家供養。彼後請僧。時跋難陁晨朝著衣持缽，入城到諸家，處處語說。彼唱時至，諸比丘著衣持缽，往到其舍。眾坐已久，語主人言：日時欲過，何不下食？荅言：我為跋難陁故請僧，須待其到。
時跋難陁逼中方至，諸比丘有食者，有少食者，有不食者。主人以此嫌呵跋難陁言：沙門釋子有何急事，先受我請，而過諸家？逼中方來，令諸比丘不得食我所供養食，使我多辦飮食而成無用。諸比丘種種呵責跋難陁言：汝不能饒益佛法，乃作如是，苦惱眾僧。以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，受他請，食前至餘家，波逸提。
後時，跋難陁主人自擔熟食，詣僧坊供養僧及跋難陁。跋難陁食先竟便去，行到餘家。彼更集僧，欲下異食，以跋難陁不在，久不下之。諸比丘語言：日時垂過，何不下之？荅言：我本為跋難陁，須來便下。跋難陁竟不來，遂不得下。彼種種譏嫌跋難陁。諸比丘亦呵責，以是白佛。
佛以是事集比丘僧，問跋難陁：汝實爾不？荅言：實爾，世尊！佛種種呵責已，告諸比丘：從今，是戒應如是說：若比丘，受他請，食前、食後行到餘家，波逸提。
有諸比丘有僧事、塔事、私事，須入餘家，不敢去，以是白佛。佛以是事集比丘僧，告諸比丘：今聽諸比丘白餘比丘，然後得去。從今，是戒應如是說：若比丘，受他請，食前、食後行到餘家，不白餘比丘，波逸提。
或有諸比丘相嫌不共語，或坐禪，或熟眠，不知白誰，出門見諸比丘，便走逐大喚遙白。諸居士見，譏呵言：諸比丘如鹿走，如兔走，如禿梟鳴，無沙門行，破沙門法。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應遙白。從今，是戒應如是說：若比丘，受他請，食前、食後行到餘家，不近白餘比丘，波逸提。
諸比丘作是念：衣時亦當白不？以是白佛。佛以是事集比丘僧，告諸比丘：除衣時。從今，是戒應如是說：
若比丘，受他請，食前、食後行到餘家，不近白餘比丘，除因緣，波逸提。因緣者，衣時，是名因緣。
若白至東家，而至西家，不名為白。若不白到諸家，一腳入門，突吉羅；兩腳入門，波逸提。比丘尼亦如是。式叉摩那、沙彌、沙彌尼突吉羅。
若白至一家，因此至餘家，不犯。若無比丘可白，亦不犯。
佛遊拘薩羅國，與大比丘千二百五十人俱。諸比丘或得房宿，或得樹下，或在露地。
時六群比丘晨朝著衣持缽，於街巷中共諸白衣論說世事，至于日暮。行人見之，譏呵言：此非出家語論之處，何不住阿練若處守攝諸根？或有言：此輩不樂佛法，不敬戒律，得語戲處，便忘日暮耳。
諸長老比丘聞，種種呵責，以是白佛。佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今是戒應如是說：若比丘，非時入聚落，波逸提。
有諸比丘有緣事，須非時入聚落，而不敢入，以是白佛。佛以是事集比丘僧，告諸比丘：今聽有緣事，非時入聚落。從今，是戒應如是說：
若比丘，非時入聚落，不近白善比丘，除因緣，波逸提。因緣者，難時，是名因緣。
沙彌突吉羅。
若行路經聚落，若暮須往宿，若八難，皆不犯。
佛在王舍城。爾時，去城不遠有一神樹，眾人奉事，至節會時，七日乃止，四種兜羅貯薦，棄之而去。諸比丘於後收取，以貯繩床、木床及作枕褥。諸白衣見，譏呵言：此物臭穢，好生諸虫，云何比丘坐臥其上？無沙門行，破沙門法。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，以兜羅貯坐臥具，波逸提。
兜羅者，柳華、白楊華，蒲梨華、睒婆華。
若發心及方便欲貯，皆突吉羅；作成，波逸提。若不壞，若坐，坐坐波逸提；若臥，臥臥波逸提。若他與受，波逸提。要先棄，然後得悔過；若不爾，罪益深。
比丘尼亦如是。式叉摩那、沙彌、沙彌尼突吉羅。
佛在舍衛城。爾時，諸比丘畜高床，老病比丘上下床時，墮地破傷，或露形體。諸白衣見，譏呵言：此諸沙門如王如貴人，奢豪無儉。
時波斯匿王以所坐臥床與跋難陁，跋難陁得已，於房內敷。
世尊常法，五日一案行諸房。跋難陁白佛言：看我住床。佛呵責言：汝愚痴人！如何安生死窟宅，無求出意？汝不應自畜高床，敷錦繡褥。犯者，突吉羅。即以是事，集比丘僧，告諸比丘：今為諸比丘結戒。從今，是戒應如是說：
若比丘，自作坐臥繩床、木床，足應高修伽陁八指除入䏶，若過，波逸提。
若自作床，若使人作，若高皆應截，罪應悔過。若得高床施，受時應作是念此床不如法，我當更截；若不作是念受，波逸提。亦應先截，然後悔過。
比丘尼亦如是。式叉摩那、沙彌、沙彌尼突吉羅。
佛在王舍城。爾時，諸比丘用骨、牙、角作鍼筒，便諸處求，若糞掃中拾用作之。諸居士見，譏呵言：此諸沙門如狗，如鳥，如牙角師，不淨可惡。
復有諸比丘至屠殺處，見欲殺時，豫從乞之。諸屠殺者皆譏呵言：觀此沙門，唯欲多殺，見殺便喜。晝夜常說慈愍、護念眾生，而今無有仁惻之心！
時有牙角師信樂佛法，常供給諸比丘，或自出牙、角為作，或索牙、角而為作之，以是致弊，餘人不得復有所作。家人自相謂言：若常為沙門作奴，我等便應各分生活！鄰人語言：汝敬沙門，方當窮困。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，用骨、牙、角作鍼筒，波逸提。
若比丘發心及方便欲作，突吉羅；成已，波逸提。亦應先壞，然後悔過。作灌鼻筒不犯。餘如床中說。
佛在舍衛城。爾時，諸比丘不敷坐具坐僧床褥，垢膩污之。復有一比丘失於大便，謂是風出，既覺洗浣，於房前晒。世尊問阿難：此是誰褥？即具以荅。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應不敷坐具坐僧床褥；犯者，突吉羅。今聽諸比丘護身、護衣、護僧床褥故畜坐具。
諸比丘作是念：佛已聽我等作坐具。便廣大作，垂地污埿。諸居士見，問諸比丘：此是何衣垂地？荅言：是我等坐具。便譏呵言：大德，何不稱身作之？雖復出家，財豈應不惜？釋子常說少欲知足，而今如此，無沙門行，破沙門法。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：若比丘，作尼師檀，應如量作，長二修伽陁磔手，廣一磔手半；若過，波逸提。
長老優陁夷身大，坐具小，不足容膝，於佛行房時，牽挽坐具，如牽皮法。佛問：何故作此？荅言：世尊！我身大而坐具小，作此牽挽，欲令廣長。佛呵責言：汝愚痴人！猶不離戲笑。今聽更益頭磔一手。即以是事集比丘僧，告諸比丘：從今，是戒應如是說：
若比丘，作尼師檀，應如量作，長二修伽陁磔手，廣一磔手半；若續，方一磔手。若過，波逸提。
續方一磔手者，截作三分續長頭，餘一分帖四角，不帖則已。除比丘尼、式叉摩那、沙彌尼，餘如床中說。
佛在舍衛城。爾時，毗羅荼比丘體生癰瘡，膿血流溢，衣服著瘡，脫時剝痛。佛行房見，問彼比丘：汝病小差，苦可忍不？荅言：病不差，苦不可忍，衣服著瘡，脫輒剝痛。
佛以是事集比丘僧，告諸比丘：今聽諸比丘護身、護衣、護僧坐褥故畜覆瘡衣，用細滑物作。
諸比丘作是念：佛聽我等作覆瘡衣。便大作，通裹頭足，曳地污埿。諸居士見，種種譏呵，如尼師檀中說。
諸長老比丘聞，種種呵責，以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，作覆瘡衣，應如量作，長四修伽陁磔手，廣二磔手；若過，波逸提。
覆瘡衣，病瘡時著，瘡差應淨施。餘如坐具中說。
佛在舍衛城。爾時，佛聽毗舍佉母施僧雨浴衣。諸比丘便廣大作。諸居士譏呵，乃至諸比丘以是白佛，皆如上說。告諸比丘：今為諸比丘結戒。從今，是戒應如是說：
若比丘，作雨浴衣，應如量作，長五修伽陁磔手，廣二磔手半；若過，波逸提。
餘如覆瘡衣中說。
佛在舍衛城。時諸比丘作修伽陁衣量衣若過，居士譏呵，乃至諸比丘以是白佛，皆如上說。告諸比丘：今為諸比丘結戒。從今，是戒應如是說：
若比丘，作修伽陁衣量衣，若過，波逸提。修伽陁衣量者，長九修伽陁磔手，廣六磔手，是名修伽陁衣量。
難陁短佛四指，不知云何作衣。以是白佛。佛言：聽難陁衣短佛衣二指。復有諸比丘短小，不知云何作衣，以是白佛。佛言：聽隨身長短作衣。餘如雨浴衣中說。
佛在王舍城。爾時，難陁、跋難陁共作是議：世尊已制迴欲與僧物入已犯尼薩耆波逸提。我等今當迴以相與。便各說諸檀越，更互得之。諸長老比丘聞，種種呵責，以事白佛。
佛以是事集比丘僧，問難陁、跋難陁：汝實爾不？荅言：實爾，世尊！佛種種呵責已，告諸比丘：今為諸比丘結戒。從今，是戒應如是說：
若比丘，知檀越欲與僧物，迴與餘人，波逸提。
餘如迴欲與僧物入已中說。
佛在舍衛城。爾時，和伽羅母優婆夷信樂佛法，常供養沙門，為人長雅，其後以信出家，少欲知足，多致供養。乞食持歸，見一比丘，問言：何故行此？荅言：乞食。又問：能受我此食不？荅言：能。即便與之，復入一家乞食。
彼比丘語餘比丘言：和伽羅母比丘尼能得飲食，可從彼取。諸比丘聞，即便往就。彼比丘尼得食，輒復與之，作是念：我最後所得，當持歸食。既得持出，復逢一比丘，如前問訊，又以與之，空缽而還。
諸比丘食後，集議言：彼比丘尼幸能多得飲食，我等何煩餘處求乞，但當日日共隨其後。於是明旦入聚落中而尋隨之。彼比丘尼得食輒與，空缽而歸。
至第三日，晨朝行乞。時有長者乘馬車行，彼比丘尼適欲避之，即便倒地。時波斯匿王有令，若於國內，輕慢釋子沙門者，當重治之。彼長者即大惶怖，下車扶起，謝言：我不相犯，何以忽爾？荅言：實不見犯，我飢乏故。又問：乞食不得耶？荅言：我所得食盡與比丘，故致此惡。又言：願受我食。默然許之。即以施與，還與比丘。
長者下車，人眾已多，皆譏呵言：此比丘尼施雖無厭，受者應自知量。此輩常說少欲知足，而今貪取，茍困同道。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結波羅提提舍尼法。從今，是戒應如是說：若比丘，從比丘尼受食，是比丘應向諸比丘悔過：我墮可呵法，今向諸大德悔過！是名悔過法。
有諸比丘，親里比丘尼能得飲食，見諸比丘乞食艱難，語言：莫自苦困，從我取之。諸比丘言：佛不聽我等從比丘尼受食。諸比丘尼言：唯親知應與，知應取，願以白佛。諸比丘以是白佛。
佛以是事集比丘僧，告諸比丘：今聽諸比丘從親里比丘尼受食。從今，是波羅提提舍尼法應如是說：若比丘，從非親里比丘尼受食，是比丘應向諸比丘悔過：我墮可呵法，今向諸大德悔過！是名悔過法。
又有諸病比丘牽病乞食，病輒增劇。諸比丘尼語言：莫自苦困，從我受食。病比丘言：佛不聽我從非親里比丘尼受食。以是白佛。
佛以是事集比丘僧，告諸比丘：今聽病比丘從非親里比丘尼受食。從今，是波羅提提舍尼法應如是說：若比丘，無病，從非親里比丘尼受食，是比丘應向諸比丘悔過：我墮可呵法，今向諸大德悔過！是名悔過法。
時諸比丘尼或於僧坊，或於自住處，或在諸家，為諸比丘設前食、後食、怛缽那及粥，又與作浴，施諸油、酥。諸比丘不知云何，以是白佛。
佛以是事集比丘僧，告諸比丘：今聽受諸比丘尼施食，不得於街巷中受。從今，是波羅提提舍尼法應如是說：
若比丘，無病，在街巷中，從非親里比丘尼自手受食，是比丘應向諸比丘悔過：我墮可呵法，今向諸大德悔過！是名悔過法。
若比丘在聚落外、比丘尼在聚落內受食，若比丘在聚落內、比丘尼在聚落外受食，若比丘在空、比丘尼在地受食，若比丘在地、比丘尼在空受食，皆突吉羅。沙彌突吉羅。
佛在王舍城。爾時，有居士請二部僧食。六群比丘與六群比丘尼對坐，互教下食人，令相益。餘善比丘不復得食，語主人言：汝今請僧，何不益食？荅言：今此比丘亂我意，不知誰應益，誰不應益。主人便譏呵六群比丘言：此等更相勸食，正似將婦共受人請。無沙門行，破沙門法。
諸長老比丘聞，種種呵責，以是白佛。
佛以是事集比丘僧，問六群比丘：汝等實爾不？荅言：實爾，世尊！佛種種呵責已，告諸比丘：今為諸比丘結波羅提提舍尼法。從今，是戒應如是說：若比丘，白衣家請食，是中有比丘尼作是語與是比丘飯，與是比丘羹，諸比丘應語是比丘尼：姊妹小卻，待諸比丘食竟。若比丘中乃至無一比丘語是比丘尼姊妹小卻，待諸比丘食竟者，是諸比丘應向諸比丘悔過：我墮可呵法，今向諸大德悔過！是名悔過法。
爾時有五百比丘在一長者家食。彼常所供養比丘尼來，諸比丘便齊聲言：小卻，小卻。彼比丘尼極大羞恥，即便還去。主人見已，問諸比丘：此比丘尼有何相犯，齊聲驅遣？或復有言：此輩沙門恐比丘尼奪其食分，是故如是。同共出家，而相嫉妒，自不相善，況於餘人？
諸長老比丘聞，以是白佛。佛以是事集比丘僧，告諸比丘：若比丘食時，比丘尼不隨欲、瞋、痴、畏，教益食及默然住，犯波羅提提舍尼者，無有是處。從今，是波羅提提舍尼法應如是說：
若比丘，白衣家請食，有比丘尼教益食人言與是比丘飯，與是比丘羹，諸比丘應語是比丘尼：姊妹小卻，待諸比丘食竟。若眾中乃至無一人語者，是比丘應向諸比丘悔過：我墮可呵法，今向諸大德悔過！是名悔過法。
若有比丘尼教益比丘食，第一上座應語；若不用上座語，第二上座次應語。如是轉下，乃至新受戒者。若式叉摩那、沙彌尼教益比丘食，比丘不語小卻，突吉羅。若比丘教益比丘食，不平等而食者，突吉羅。沙彌突吉羅。
佛在拘舍彌國。爾時，長者瞿師羅信樂佛法，見法、得果，常供養佛及比丘僧。彼於後時，財物竭盡，中表親戚送食與之，諸比丘猶到其家，取滿缽去，其家內人不堪飢苦。鄰人見之，皆譏呵言：施主雖無厭，受者應知足！如何侵損他家，財物竭盡，我等以食分與之，猶復割奪？無慈愍心，茍欲快意，無沙門行，破沙門法。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今聽諸比丘為瞿師羅長者作學家白二羯磨，乃至不聽一比丘入其家。應一比丘唱言：大德僧聽！此瞿師羅長者，諸比丘往到其家，取種種食，滿缽而還，不留遺餘，遂使其家財物竭盡。今作學家羯磨，乃至不聽一比丘復入其舍。若僧時到，僧忍聽。白如是。大德僧聽！此瞿師羅長者，諸比丘往到其家，取種種食，滿缽而還，不留遺餘，遂使其家財物竭盡。今作學家羯磨，乃至不聽一比丘復入其舍。誰諸長老忍，默然；不忍者說。僧已與瞿師羅作學家羯磨竟，僧忍默然故，是事如是持。
時諸比丘便處處與餘家作學家羯磨。以是白佛。佛言：不聽處處與餘家作學家羯磨。若婦是聖人，婿是凡夫，或婦是凡夫，婿是聖人，皆不應與作學家羯磨。若夫婦俱聖，無慳貪心，財物竭盡，然後乃與作學家羯磨。
時諸比丘皆不敢復往瞿師羅家，彼家大小莫不思見。時瞿師羅到僧坊，白諸比丘言：我歸三尊，不復更求諸餘福田，願諸大德來往我家！諸比丘以是白佛。佛言：聽往。
諸比丘雖往，而不飯食。長者言：我歸三寶，不復更求諸餘福田，願受我食！諸比丘以是白佛。佛言：聽受缽中三分之一。
佛既聽受三分之一，諸比丘便盡往乞，家財竭盡，復甚於前。諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結波羅提提舍尼法。從今，是戒應如是說：有諸學家，僧作學家羯磨。若比丘於是學家受食，是比丘應向諸比丘悔過：我墮可呵法，今向諸大德悔過！是名悔過法。
彼瞿師羅財物未盡時別立一出息坫，請僧中病比丘以供養之。復有一藥坫亦如是。諸病比丘後慚愧不敢受。長者言：我本為僧中病比丘出此財物，及立藥坫，若使不受，終不持歸。諸比丘以是白佛。
佛以是事集比丘僧，告諸比丘：是彼財物未竭盡時請施，今聽諸比丘隨意受。從今，是戒應如是說：有諸學家，僧作學家羯磨。若比丘無病，先不受請，於是學家受食，是比丘應向諸比丘悔過：我墮可呵法，今向諸大德悔過！是名悔過法。
復有一比丘，無病從羯磨學家取食，受已心疑：我故當不犯波羅提提舍尼耶？持還與餘比丘。餘比丘食已問言：汝何故不食？荅言：我無病從羯磨學家取此食，恐犯波羅提提舍尼。彼比丘言：如汝所疑，我今犯之。以是白佛。
佛以是事集比丘僧，告諸比丘：若從羯磨學家取食，不食而與他食，皆不犯。從今，是戒應如是說：
有諸學家，僧作學家羯磨。若比丘無病，先不受請，於是學家自手受食，是比丘應向諸比丘悔過：我墮可呵法，今向諸大德悔過！是名悔過法。
若學家財物竭盡，僧有園田，應與令知，使畢常限，餘以自供。若無園田，僧有異供養，時令其學家作，使得遺餘。若復無此，乞食得已，應就其家食，與其所餘。若不能爾，應將至僧坊，給其房舍、臥具，次第與食，非時漿飲，皆悉與之；若有可分之衣，亦應與分。彼學家婦女，諸比丘尼亦應如是料理。沙彌突吉羅。
佛在迦維羅衛城尼拘類園。爾時，有諸比丘住阿練若處，諸白衣餉食，為賊所劫，便嫌呵言：何以不語我？我若知之，當持杖自衛，亦可不來。
諸比丘以是白佛。佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結波羅提提舍尼法。從今，是戒應如是說：若比丘，住阿練若處，有疑恐怖，先不伺視，在僧坊內受食，是比丘應向諸比丘悔過：我墮可呵法，今向諸大德悔過！是名悔過法。
爾時，諸釋五百奴叛，住阿練若處。諸釋婦女欲往問訊、布施眾僧。諸奴聞已，共議言：我等當於道中抄取。諸比丘聞，便往語諸釋婦女：此中有賊，欲抄取汝，汝等莫來！諸女便止。
諸奴復言：諸釋婦女所以不來，必是諸比丘先往語之。即問諸比丘。諸比丘不妄語，以實而荅。奴便打諸比丘，盡奪衣缽，垂死乃置。
諸比丘以是白佛。佛言：不應語有賊，但語使莫來。
時諸比丘不知外人當來，以是白佛。佛言：應恒遠望。若見人來，馳往語之，有食為取，速遣令反。從今，是波羅提提舍尼法應如是說：
若比丘，住阿練若處，有疑恐怖，先不伺視，在僧坊內自手受食，不出外受，是比丘應向諸比丘悔過：我墮可呵法，今向諸大德悔過。是名悔過法。
有人送食忽至，已入僧坊。諸比丘不知云何，以是白佛。佛言：聽一人即為受，自出一分，餘行與眾，以己一分，從眾中一人貿食。令速去。若不得去，應藏送食人，勿令賊見。若不得藏，應與袈裟，披送令去。若復不得，應㩲剃頭，著法服令去。沙彌突吉羅。
若軍行經過與食，若賊自持食與，不犯。
佛在王舍城，爾時，諸比丘著下衣，或太高，或太下，或參差，或如多羅葉，或如象鼻，或如圓㮈，或細襵。居士見，譏呵言：此諸沙門著下衣，或似婦人，或似伎兒，以此為好，無有風法。尚不知著衣，何況於理？
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不高、不下、不參差，不如多羅葉、不如象鼻、不如圓㮈、不細襵著下衣，應當學。
高著者，半踁已上。下著者，從踝已下。參差著者，四角不齊。如多羅葉著者，前高後下。如象鼻者，垂上一角。如圓㮈者，撮上令圓，以攝腹前。細襵者，繞腰作細襵。
若不解不問，而作此著，突吉羅。若解不慎，作此著，突吉羅。若解，輕戒輕人，作此著，波逸提。
比丘尼亦如是。式叉摩那、沙彌、沙彌尼突吉羅。
若病時、泥雨時，不犯。
佛在王舍城。爾時，諸比丘披衣，或太高，或太下，或參差，居士譏呵乃至為諸比丘結應學法，皆如上說。從今，是戒應如是說：
不高、不下、不參差披衣，應當學。
高、下、參差義如上說。
佛在王舍城。爾時，諸比丘不好覆身入白衣舍，或以此白衣舍坐；或反抄衣著右肩上入白衣舍，或以此白衣舍坐；或反抄衣著左肩上入白衣舍，或以此白衣舍坐；或左右反抄衣著兩肩上入白衣舍，或以此白衣舍坐；或搖身，或搖頭，或搖肩，或攜手，或隱人，或扠腰，或拄頰，或掉臂入白衣舍，或以此白衣舍坐；或高視，或左右顧視入白衣舍，或以此白衣舍坐；或企行入白衣舍，或以此白衣舍坐；或蹲行入白衣舍，或以此白衣舍坐；或覆頭入白衣舍，或以此白衣舍坐；或戲笑入白衣舍，或以此白衣舍坐；或高聲入白衣舍，或以此白衣舍坐；或不庠序入白衣舍，或以此白衣舍坐。諸居士見，譏呵如前。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
好覆身入白衣舍，應當學。
乃至庠序白衣舍坐，應當學。
佛遊婆伽國，與大比丘僧五百人俱，到首摩羅山，住恐怖林。爾時，有菩提王太子於此山新立講堂，未有沙門、婆羅門入中坐者。彼太子聞佛來到此山，住恐怖林，告薩闍子摩納：汝以我名問訊世尊：少病少惱，起居輕利不？我於此山新立講堂，未有沙門、婆羅門入中坐者，唯願世尊及與眾僧先受此堂，於中薄設供養，使我長夜安隱。若佛有教，我當諦受。以此白佛，速還報我。
摩納受教，到已，頭面禮足，卻住一面，具宣太子意。佛默然受之。
時薩闍子知佛許已，還白太子。太子通夜辦多美飲食，明日自送至彼講堂。其家內外，皆敷雜色之衣。時至白佛：願屈威神！
佛與五百比丘，前後圍繞，到彼講堂，住階道下。太子偏袒右肩，右膝著地，合掌白佛：唯願世尊登此陋堂，使我長夜受獲安樂！佛猶不上，如是至三。最後請時，佛顧視阿難。阿難承佛聖旨，語太子言：收此雜色衣，佛不蹈上，愍後世故。太子即敕收衣，復如前白。於是世尊與眾僧俱上就坐。
太子手自下食，諸比丘以一指，或以二指，捻缽而受。下食著中，即皆失缽，飲食流漫，污其水精之地。
諸居士見，譏呵言：此諸比丘正似憍兒，又如狡戲。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
一心受食，應當學。
一心受食者，左手一心擎缽，右手扶緣。
佛在王舍城。爾時，諸比丘溢缽受食，棄捐羹飯。諸白衣譏呵：此諸比丘貪受無厭，如飢餓人。
復有諸比丘於白衣家，得飯食盡，不待羹；得羹復食盡，不待飯。諸白衣譏呵言：此諸比丘貪食如狗。
復有諸比丘，於缽中處處取食。復有諸比丘，刳中央食。復有諸比丘曲指收缽食。復有諸比丘嗅食食。諸居士見，皆譏呵。
長老比丘聞，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不溢缽受食，羹飯俱食，不於缽中處處取食，不刳中央食，不曲指抆缽食，不嗅食食，應當學。
佛在王舍城。爾時，諸比丘左右顧望食。諸白衣譏呵：此諸比丘如狗如鳥，自食並視人。食尚不知食法，況餘深理？
諸長老比丘聞，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應左右顧視食。
時諸比丘便不敢顧視，閉目而食，不見益羹飯。六群比丘取其可食物。開目問言：誰取我食？荅言：汝等自不視乎？反問傍人？餘比丘種種呵責已，白佛。
佛以是事集比丘僧，問六群比丘：汝等實爾不？荅言：實爾，世尊。佛種種呵責已，告諸比丘：今為諸比丘結應學法。從今，是戒應如是說：
諦視缽食，應當學。
諦視缽者，繫視在缽，視益食時。
佛在王舍城。爾時，諸比丘棄捐飯食。諸居士譏呵：此諸比丘如小兒食。
復有五百比丘於一居士家食，諸白衣中有言比丘食都不棄飯，有言棄者，二人遂共賭之。諸比丘今日偶不棄飯。後時見於餘處食棄飯，譏呵如上。
諸比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不棄飯食，應當學。
佛在王舍城。爾時，諸比丘以食手捉淨飯器，肥膩污穢。餘比丘惡之。諸居士見，譏呵言：云何以食手捉淨飯器？
長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：食時，不應以右手捉淨飯器。
後時，諸白衣行飯，比丘以左手受，白衣不與，作是言：不告。
諸比丘以是白佛。佛以是事集比丘僧，告諸比丘：應淨洗手捉飯器。今為諸比丘，結應學法。從今，是戒應如是說：
不以食手捉淨飯器，應當學。
食手者，食污其手及肥膩。
佛在王舍城。爾時，諸比丘吸食食。復有諸比丘，嚼食作聲。諸居士見，譏呵言：此諸比丘食如狗嗒水。
復有婆羅門請諸比丘，與粥，諸比丘歠粥作聲。有一比丘言：今諸比丘食，如寒戰時。作是語已，心生疑悔：我今毀呰僧，不知云何。以是白佛。
佛以是事集比丘僧，問彼比丘：汝以何心作是語？荅言：有恨心，有戲心。佛言：恨心呵無犯，戲心呵犯突吉羅。告諸比丘：今為諸比丘，結應學法。從今，是戒應如是說：
不吸食食，不嚼食作聲，應當學。
佛在王舍城。爾時，諸比丘舐取食。諸居士見，譏呵言：此諸比丘猶如牛食。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不舐取食，應當學。
佛在王舍城。爾時，諸比丘滿手食食，棄落墮地。復有諸比丘大張口食。復有諸比丘，飯未至，大張口待，蠅入口，食竟多吐。復有諸比丘縮鼻食。諸居士見，皆譏呵。
長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不滿手食食，應當學。
不大張口食，應當學。
飯未至，不大張口待，應當學。
不縮鼻食，應當學。
諸比丘飯至，口猶不敢開，污口邊，流墮地。以是白佛。佛言：不遠不近便應開。
佛在王舍城。爾時，諸比丘含食語，食或落地，或落衣上，或落缽中。諸居士見，皆譏呵。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不含食語，應當學。
諸比丘後時，白衣益食問須不，不敢荅。便譏呵言：諸比丘憍慢，不共人語。以是白佛。佛言：益食時聽言須、不須。
佛在王舍城。爾時，諸比丘滿口食，兩頰脹起。諸居士見，譏呵言：此諸比丘如獼猴食。
復有諸比丘嚙半食，殘還缽中。諸居士見，譏呵言：此諸比丘飲食不淨。
復有諸比丘舒臂取食。諸居士見，譏呵言：此諸比丘如象用鼻。
復有諸比丘振手食。諸居士見，譏呵言：此諸比丘如象掉鼻。
復有諸比丘吐舌食。諸居士見，譏呵言：此諸比丘如狗吐舌。
復有諸比丘全吞食。復有諸比丘揣飯遙擲口中。諸居士見，皆譏呵。
長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不脹頰食，應當學。
不嚙半食，應當學。
不舒臂取食，應當學。
不振手食，應當學。
不吐舌食，應當學。
不全吞食，應當學。
不揣飯遙擲口中，應當學。
佛在王舍城。爾時，諸比丘以蕩缽水瀉白衣屋內。諸居士見，譏呵言：此諸比丘不知蕩缽惡水所應瀉處，況知遠事？
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應以蕩缽水瀉白衣屋內。
有諸白衣新作屋，得比丘缽中水灑地，以為吉祥。諸比丘不敢灑。諸居士言：此諸比丘不堪人敬。諸比丘以是白佛。
佛以是事集比丘僧，告諸比丘：聽諸比丘以缽中無食水，用灑地。今為諸比丘結應學法。從今，是戒應如是說：
不以缽中有食水灑白衣屋內，應當學。
佛在王舍城。爾時，諸比丘以飯覆羹。諸白衣謂未得，更與之，既知已，譏呵言：此諸比丘以飯覆羹，如小兒。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應以飯覆羹。
有諸病比丘不敢以飯覆羹，虫落羹中，不能得去。以是白佛。佛以是事集比丘僧，告諸比丘：聽以飯覆羹，不應更望得。今為諸比丘結應學法。從今，是戒應如是說：
不以飯覆羹，更望得，應當學。
佛在王舍城。爾時，有諸比丘至白衣家，嫌呵食。復有諸比丘自索益食。諸居士皆譏呵。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應嫌呵食、自索益食。
諸比丘便不敢為病比丘索益食。以是白佛。佛以是事集比丘僧，告諸比丘：聽為他比丘索益食，不應自為。今為諸比丘結應學法。從今，是戒應如是說：
不嫌呵食，應當學。
不為已索益食，應當學。
佛在王舍城。爾時，諸比丘視比坐缽中多少。諸居士見，譏呵言：此諸比丘如小兒，視他缽中，汝得多我得少汝得少，我得多。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：不應視比坐缽中多少。
時五百比丘在一家食，食已共相語言：希有此食。下坐比丘言：上坐得好，我等不得。諸比丘作是念：佛聽我等視他缽者，得知誰得誰不得，不得者教與。以是白佛。
佛以是事集比丘僧，告諸比丘：聽視比坐缽，不得生嫌心。今為諸比丘結應學法。從今，是戒應如是說：
不嫌心視比坐缽，應當學。
佛在王舍城。爾時，諸比丘立大小便。諸居士見，譏呵言：此諸比丘如驢如馬。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：不立大小便，應當學。
時諸比丘病不能蹲地，以是白佛。佛以是事集比丘僧，告諸比丘：聽諸比丘病時，立大小便。從今，是戒應如是說：
不立大小便，除病，應當學。
佛在王舍城。爾時，諸比丘水中大小便。諸居士譏呵。
長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：不大小便水中，應當學。
有諸病比丘，醫語言：汝可水中大小便，我當視之，知可治不。諸比丘不敢，語言：願作餘方。醫言：唯視此然後知。諸病比丘作是念：佛若聽大小便水中者，乃當得愈。以是白佛。
佛以是事集比丘僧，告諸比丘：今聽病比丘水中大小便。從今，是戒應如是說：
不大小便淨水中，除病，應當學。
若大小便木上，因此流入水中，不犯。
佛在王舍城。爾時，諸比丘大小便生草葉上。諸居士見，譏呵言：此諸比丘似牛羊。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：
不大小便生草葉上，除病，應當學。
若大小便木上，因此流草葉上，不犯。
佛在王舍城。爾時，諸比丘為著屐、革屣人說法。諸居士見，譏呵言：是法尊貴，第一微妙，而諸比丘為著屐、革屣人說，輕慢此法。
諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：不為著屐人說法，應當學；不為著革屣人說法，應當學。
有諸病人不得脫屐、革屣，而欲聞法。諸比丘不敢說，以是白佛。佛以是事集比丘僧，告諸比丘：今聽諸比丘為著屐、革屣病人說法。從今，是戒應如是說：
人著屐，不應為說法，除病，應當學。
人著革屣，不應為說法，除病，應當學。
法者，佛所說、聲聞所說、仙人所說、諸天所說，及一切如法說者。
若多人著屐、革屣，不能令脫，但因不著者為說，不犯。
佛在王舍城。爾時，諸比丘為現胸人，乃至拄杖人說法。諸居士見，譏呵如上。諸長老比丘聞，種種呵責，以是白佛。
佛以是事集比丘僧，問諸比丘：汝等實爾不？荅言：實爾，世尊！佛種種呵責已，告諸比丘：今為諸比丘結應學法。從今，是戒應如是說：人現胸，不應為說法，應當學。
有諸病人欲聞法，諸比丘不敢為說，以是白佛。佛以是事集比丘僧，告諸比丘：聽為現胸病人說法。從今，是戒應如是說：
人現胸不應為說法，除病，應當學。
人坐比丘立，人在高坐比丘在下，人臥比丘坐，人在前比丘在後，人在道中比丘在道外，為覆頭人、為反抄衣人、為左右反抄衣人、為持蓋覆身人、為騎乘人、為拄杖人說法，皆如上說。
佛在王舍城。爾時，諸比丘為捉刀、捉弓箭人說地獄苦。彼人聞已，便大瞋恚，斫、射比丘，比丘即死。
諸長老比丘聞，以是白佛。佛以是事集比丘僧，告諸比丘：今為諸比丘結應學法。從今，是戒應如是說：
人捉刀，不應為說法，應當學。
人捉弓箭，不應為說法，應當學。
佛在王舍城。爾時，六群比丘為十七群比丘，於請家取食分，六群比丘靳固十七群比丘，不早還。日逼中，十七群比丘上樹望之。諸長老比丘見，以事白佛。
佛以是事集比丘僧，告諸比丘：今為諸比丘結應學法。從今，是戒應如是說：樹過人，不得上，應當學。
時有比丘向拘薩羅國，道遇惡獸，不敢上樹，為獸所害。諸比丘以是白佛。佛言：從今，是戒應如是說：
樹過人，不得上，除大因緣，應當學。大因緣者，惡獸諸難，是名大因緣。
比丘尼除大小便生草菜上，餘皆如上。式叉摩那、沙彌、沙彌尼突吉羅。
於何處起，應與現前比尼，與現前比尼？荅言：瞻婆城。因誰起？荅言：六群比丘。
於何處起，應與憶念比尼，與憶念比尼？荅言：王舍城。因誰起？荅言：陁婆力士子。
於何處起，應與不痴比尼，與不痴比尼？荅言：王舍城。因誰起？荅言：伽伽比丘。
於何處起，應與自言，與自言？荅言：舍衛城。因誰起？荅言：因異比丘。
於何處起，應與多人語，與多人語？荅言：舍衛城。因誰起？荅言：因眾多比丘。
於何處起，應與草布地，與草布地？荅言：舍衛城。因誰起？荅言：因眾多比丘。
於何處起，應與本言治，與本言治？荅言：舍衛城。因誰起？荅言：優陁夷。
佛在舍衛城。爾時，長老優波離問佛：世尊已為諸比丘結戒：若比丘，共諸比丘，同學戒法，戒羸不捨，行婬法，乃至畜生，是比丘得波羅夷，不共住。是戒我當云何持？為應作一部僧持，二部僧持？佛言：應作二部僧持。從今，是戒應如是說：
若比丘尼，共諸比丘尼，同學戒法，戒羸不捨，隨意行婬，乃至畜生，是比丘尼得波羅夷，不共住。
爾時，長老優波離復問佛：世尊已為諸比丘結戒：若比丘，若聚落若空地，盜心，不與取，乃至不共住。我當云何持？佛言：應作二部僧持。從今，是戒應如是說：
若比丘尼，若聚落若空地，盜心，不與取，若王若大臣，若捉若縛，若殺若擯，語言汝賊汝痴，是比丘尼得波羅夷，不共住。
爾時，優波離復問佛：世尊已為諸比丘結戒：若比丘，若人若似人，若自殺，乃至不共住。我當云何持？佛言：應作二部僧持。從今，是戒應如是說：
若比丘尼，若人若似人，若自殺，若與刀、藥，若教人殺，若教人自殺，譽死、讚死咄，人用惡活為？死勝生，作是心，隨心殺，如是種種因緣，彼因是死，是比丘尼得波羅夷，不共住。
爾時，優波離復問佛：世尊已為諸比丘結戒：若比丘，不知、不見過人法，乃至不共住。我當云何持？佛言：應作二部僧持。從今，是戒應如是說：
若比丘尼，不知不見過人法，聖利滿足，自稱我如是知，如是見，是比丘尼後時，若問若不問，為出罪、求清淨故，作是言我不知言知，不見言見，虛誑妄語，除增上慢，是比丘尼得波羅夷，不共住。
爾時，毗舍佉婿名鹿子，鹿子敬毗舍佉猶如敬母，時人遂名為毗舍佉鹿子母。其孫名尸利跋，尸利跋常繫念於偷羅難陁比丘尼。後請比丘尼僧，偷羅難陁託病不往，共一小沙彌尼坐，守僧房。
時到，比丘尼僧皆詣其家。尸利跋手自下食，問言：偷羅難陁何故不來？諸比丘尼荅言：以其病，僧差守房，是故不來。
彼下上坐食已，便馳往問：何所患苦？荅言：骨節皆痛。彼即為按摩。比丘尼言：聽汝處處按摩，但不得行欲。既按摩已，問言：汝須何物？荅言：我須乾棗。便買與之。比丘尼以手捧棗，問言：汝見是乾棗不？荅言：見。比丘尼言：若人繫心於不可行欲處，神明乾縮，亦如此也。於是尸利跋與此比丘尼種種身相觸已便出。
諸比丘尼食還，入門遙見，咸疑已共偷羅難陁作不淨行，問言：汝已破梵行耶？荅言：我不破梵行，唯與男子身相觸耳。小沙彌尼亦云如此。諸比丘尼種種訶責言：佛種種毀訾與男子身相觸，種種讚歎不觸男子身，汝今云何作此惡事？訶已，往到佛所，以事白佛。
佛以是事集二部僧，問偷羅難陁：汝實爾不？荅言：實爾，世尊！佛如上種種訶責已，告諸比丘：以十利故，今為諸比丘尼結戒。從今，是戒應如是說：
若比丘尼，欲盛變心，受男子種種摩觸髮際已下、膝已上、肘已後，是比丘尼得波羅夷，不共住。
比丘尼者，白四羯磨，受具足戒。釋欲盛變心已下，如比丘觸女人身戒中說。
爾時，諸比丘尼受男子捉手、捉衣，共期、獨共行、獨共住、獨共語、獨共一座坐、身親近男子，以此欲染心，不復樂道，或有反俗及作外道者。時偷羅難陁比丘尼著新染衣，摩拭身體，畫治眉目，往多人處。有諸男子捉其手，捉其衣，言：汝手柔軟好，汝衣細滑好。諸長老比丘尼見，種種訶責，以事白佛。
佛以是事集二部僧，問諸比丘尼：汝等實作上八法不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，欲盛變心，受男子捉手、捉衣，共期、獨共行、獨共住、獨共語、獨共一座坐、身親近男子，八法具者，是比丘尼得波羅夷，不共住。
捉手者，從肘已前。捉衣者，身所著衣。共期者，期至某處行婬法或摩觸身，往到彼。獨共行者，獨共男子一道行。獨共住者，獨共男子一處住。獨共語者，獨共男子一處語。獨共一座坐者，獨共男子一床上坐。身親近男子者，共一座坐時，身轉就男子。
若犯捉手，乃至身轉就男子，一一皆偷羅遮。若犯七事，雖已隨悔，後犯一事滿八，亦成波羅夷。式叉摩那、沙彌尼突吉羅。
爾時，闡陁比丘數數犯罪，上床下床皆不如法，數數食，別眾食，非時入聚落不白善比丘，比丘僧與作不見罪羯磨。其姊比丘尼名優蹉，來往共語，及與衣食。諸比丘尼見，語言：姊妹，此比丘，比丘僧已和合與作不見罪羯磨，諸比丘已不共住、不共事、不共語，汝今云何來往共語，與其衣食？優蹉言：此是我弟，我若不視，誰當視者？諸長老比丘尼種種訶責，以事白佛。
佛以是事集二部僧，問優蹉：汝實爾不？荅言：實爾，世尊！佛種種訶責已，告諸比丘：應令一比丘尼與優蹉親善者，往屏處諫：汝莫隨順僧羯磨不見罪比丘。若受者，善；若不受，應眾多比丘尼往諫。若受者，善；若復不受，應比丘尼僧往諫。
諸比丘受教，敕諸比丘尼，令一比丘尼往諫，乃至比丘尼僧往諫，皆不受。諸長老比丘尼以事白佛。佛以是事集二部僧，種種遙呵責優蹉已，告諸比丘：今為諸比丘尼結戒。從今，是戒應如是說：
若比丘尼，知僧如法與比丘作不見罪羯磨，諸比丘不共住、不共事、不共語，而隨順之，諸比丘尼語是比丘尼：姊妹，此比丘，比丘僧已作不見罪羯磨，諸比丘不共住、不共事、不共語，汝莫隨順。如是諫，堅持不捨，應第二、第三諫。第二、第三諫，捨是事，善；不捨者，是比丘尼得波羅夷，不共住。
餘皆如調達破僧中說。不犯亦如彼說。
爾時，修休摩比丘尼、婆頗比丘尼常共行止。後婆頗命過，修休摩為之悲泣。諸比丘尼語言：汝莫如是。一切有為，悉皆磨滅，如佛所說，恩愛別離，無長存者。若有為法不壞不散，無有是處。修休摩言：我今不復為其啼哭。何以故？彼生時不修梵行。諸比丘尼問言：汝云何知？荅言：彼與我共行，親見與男子行婬欲事。諸比丘尼訶責言：汝云何生時覆藏其罪，死乃發露？諸長老比丘尼種種訶責，以事白佛。
佛以是事集二部僧，問修休摩：汝實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，見比丘尼犯波羅夷，覆藏，彼比丘尼後時若在，若死，若遠行，若被擯，若罷道，若形變，作是語我先親見其犯波羅夷，是比丘尼得波羅夷，不共住。
覆藏，從晨朝至初夜初分，時時皆突吉羅；從初夜初分至明相未出，時時皆偷羅遮；至明相出，波羅夷。式叉摩那、沙彌尼突吉羅。
若欲說而無比丘尼，未得說，若入大捨定，及八難起，皆不犯。八難者，一病、二王、三賊、四水、五火、六衣缽、七命、八梵行。
爾時，長老優波離問佛：世尊已為諸比丘結戒：若比丘，行媒法，乃至一交會，僧伽婆尸沙。我當云何持？佛言：應作二部僧持。從今，是戒應如是說：
若比丘尼，行媒法，若為私通事，持男意至女邊，持女意至男邊，乃至一交會，是比丘尼初犯，僧伽婆尸沙，可悔過。
長老優波離又問：世尊已為諸比丘結戒：若比丘，自不如法，惡瞋故，以無根波羅夷謗無波羅夷比丘，乃至僧伽婆尸沙。我當云何持？佛言：應作二部僧持。從今，是戒應如是說：
若比丘尼，自不如法，惡瞋故，以無根波羅夷謗無波羅夷比丘尼，欲破彼梵行，是比丘尼後時，若問若不問，言我是事無根，住瞋故謗，是比丘尼初犯，僧伽婆尸沙，可悔過。
長老優波離又問佛：世尊已為諸比丘結戒：若比丘，自不如法，惡瞋故，於異分中取片若似片，乃至僧伽婆尸沙。我當云何持？佛言：應作二部僧持。從今，是戒應如是說：
若比丘尼，自不如法，惡瞋故，於異分中取片若似片，作波羅夷，謗無波羅夷比丘尼，欲破彼梵行，是比丘尼後時，若問若不問，言我是事異分中取片若似片，住瞋故謗，是比丘尼初犯，僧伽婆尸沙，可悔過。
爾時，諸釋共作是要：我等不與庶姓婚姻，若有犯者，當重罪之。時釋種黑離車女喪夫，夫弟欲取為婦，彼女不從。如是三返，誓不相許。便作是念：彼女必有外通意，我當殺之。便託為兄作會，語言：為汝夫作會，汝來行香。彼女便往。到已，飲酒令醉，共行不淨，然後以抓摑傷其肉，告官司言：黑離車女是我婦，今與外人私通。官即遣收。
彼女醉醒，自見身體處處傷破，作是念：此人必當見殺。便叛走，向舍衛城，到比丘尼所，出家學道。
官收不得，知向舍衛，便作移書與波斯匿王言：我國女人犯罪應死，叛入彼國，可送還我。若彼有罪人叛來我國，亦當送之。時波斯匿王即問左右：有此女人入我國不？荅言：有，諸比丘尼已度為道。王先有令：若我國內，有犯比丘、比丘尼者，當與重罪。今已出家，無敢毀辱者。王便報移書言：實有此女來入我國，今已出家，不可追罪。若有餘事，敬如來示。諸釋便譏訶言：凡有此罪，不復得治，亂我國矣！諸比丘尼無復可度不可度者，何道之有？無沙門行，破沙門法。
諸長老比丘尼聞，種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：若比丘尼，知有罪女，度為比丘尼者，是比丘尼初犯，僧伽婆尸沙，可悔過。
復有諸賊女、偷女、應死女，諸居士言：若能出家，我當活汝。便求出家，即白諸比丘尼：願見度脫！諸比丘尼言：佛未聽我等度如汝輩。以事白佛。
佛以是事集二部僧，告諸比丘：若主聽者，聽比丘尼度之。從今，是戒應如是說：若比丘尼，知有罪女，主不聽而度者，是比丘尼初犯，僧伽婆尸沙，可悔過。
復有犯罪女，不得於佛法出家，便入外道。諸居士後見，有言：此是我等犯罪女，當奪其外道衣服。或有言：外道出家，已是重罰，自可宜去。即便放之。此諸女等，後來投諸比丘尼，作是言：姊妹，我等本非不敬信佛法，於外道出家。諸姊妹不肯見度，逼不獲已，入外道耳。我等所畏，今已見聽出家。願見愍度！諸比丘尼不知云何，以是白佛。
佛以是事集二部僧，告諸比丘：若有罪女，先已出家，今聽度之。從今，是戒應如是說：
若比丘尼，知有罪女，主不聽，度為道，除先出家，是比丘尼初犯，僧伽婆尸沙，可悔過。
有罪者，若犯奸，若偷盜，是名有罪。主者，殺活所由，是名為主。
若比丘尼發心度此女，及方便，乃至集僧，三羯磨未竟，皆突吉羅；三羯磨竟，和尚僧伽婆尸沙，餘尼師僧皆偷羅遮。
爾時，優蹉比丘尼數數犯罪，上床下床皆不如法，數數食，別眾食，非時入他家。比丘尼僧與作不見罪擯。時偷羅難陁比丘尼知優蹉心未調伏，不敬順僧，便不隨眾，自與眷屬於界外為其解擯。彼比丘尼既得解擯，倍更憍慢，不敬眾僧。諸長老比丘尼見，種種訶責，以事白佛。
佛以是事集二部僧，問偷羅難陁：汝實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，知僧如法擯比丘尼，比丘尼心未調伏，不隨順僧，自與眷屬於界外解其擯者，是比丘尼初犯，僧伽婆尸沙，可悔過。
欲解擯及方便，乃至三羯磨未竟，皆突吉羅；三羯磨竟，羯磨師僧伽婆尸沙，餘僧皆偷羅遮。
爾時，諸比丘尼獨行道路，諸白衣見，調弄作麤惡婬欲語，或捉摹，或欲共為不淨行。
復有眾多比丘尼與估客伴行，偷羅難陁見一男子，心生染著，漸遲在後。諸比丘尼語言：汝何不速行及伴？此處可畏，勿為惡人之所剝脫。荅言：汝見後來人不？諸比丘尼言：見。偷羅難陁言：我見此人，心甚樂著。諸比丘尼訶責言：汝云何於行路中染著男子？
復有眾多比丘尼渡河取牛屎，既渡，水漲不得還，為賊抄掠。
復有諸比丘尼獨宿，失衣缽，破梵行。
諸長老比丘尼見聞，種種訶責，具以白佛。
佛以是事，集二部僧，問諸比丘尼：汝等實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：若比丘尼，獨行、獨宿、獨渡水，於道中，獨在後，染著男子，是比丘尼初犯，僧伽婆尸沙，可悔過。
時有諸比丘尼在路行，有疑恐怖，便走向聚落，至親里家。復有諸比丘尼行路疲極，又有老病，不能相及。或有小水，或有橋、船，不敢獨渡。或有宿處，畏諸男子，不敢獨於餘處宿。諸比丘尼不知云何，以事白佛。
佛以是事集二部僧，告諸比丘：有因緣，聽隨意獨去。從今，是戒應如是說：
若比丘尼，獨行、獨宿、獨渡水，於道中，獨在後，染著男子，除因緣，是比丘尼初犯，僧伽婆尸沙，可悔過。因緣者，恐怖走時，老病、疲極，不及伴時，水狹淺，有橋、船處，畏男子處，是名因緣。
若獨行無聚落處半由旬，若有聚落處，從一聚落至一聚落，皆僧伽婆尸沙。若在後，遙見比丘尼，不聞聲，或聞聲不見形，皆突吉羅；若不見不聞，僧伽婆尸沙。若獨渡水，水廣十肘、深半䏶，僧伽婆尸沙；若減，突吉羅。若宿時，應使手相及，若不相及，初夜及中夜，偷羅遮；明相出，僧伽婆尸沙。式叉摩那、沙彌尼突吉羅。
爾時，一長者以宅布施比丘僧，比丘僧與比丘尼眾貿安陁林。末利夫人後以王園施比丘尼僧，比丘尼僧壞前所貿處屋，於王園更起，先處便成空地。時施宅長者子作是念：我父昔以施僧，僧與比丘尼貿，今諸比丘尼不復住中，我可還取於中耕種。即便取之。諸比丘尼語言：汝莫取僧地。荅言：我父雖以布施僧，僧不復用，應還屬我。諸比丘尼言：我等不捨此地，勿使詣官言，汝更大輸物。彼不肯還，即詣官言之，便大輸物。
諸居士見，譏訶言：云何此比丘尼詣官言人，使大失物。此輩受彼供養，猶尚言之，況於餘人？無沙門行，破沙門法。
諸長老比丘尼聞，種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，詣官言人，是比丘尼初犯，僧伽婆尸沙，可悔過。
若比丘尼為人輕陵，應語其父母；若無父母，應語其親族；若無親族，應語比丘、比丘尼、優婆塞、優婆夷。若比丘、比丘尼，有勢力，不援護者，突吉羅。語時應云：彼輕陵我，為我訶諫。不應言之。若詣官言人，一往返，一僧伽婆尸沙。式叉摩那、沙彌尼突吉羅。
爾時，有一估客喪婦，作是念：我今當於何處求索好婦？時旃荼修摩那比丘尼有弟子名修摩，色貌殊特。彼見生染著心，作是念：以食誘之，或可得果。便語言：汝若須酥、油、蜜、石蜜、蒲闍尼、佉闍尼，皆從我取。彼比丘尼即便往取。既相狎習，便問比丘尼言：汝知我與汝食意不？荅言：汝為求福故與我食。彼言；不以此事，我喪失婦，見汝清修，甚相貪樂。能降意不？荅言：不能。其人復言：與我作婦，當以奇珍相與，衣服極麗，飲食隨時，要令無乏。亦荅如初。餘估客見，便助迫脅言：汝若不欲為他作婦，何故受他飲食？若必不能，當奪汝衣缽。或復有言：速遣令去，勿使人聞。若王得知，必重治我等。
諸居士聞，譏訶言：云何比丘尼，受他染著男子飲食？此輩無沙門行，破沙門法。
諸長老比丘尼聞，種種訶責，以事白佛。
佛以是事集二部僧，問修摩比丘尼：汝實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：若比丘尼，受他染著心男子飲食，是比丘尼初犯，僧伽婆尸沙，可悔過。
有諸男子請比丘尼前食、後食，於中生染著心，諸比丘尼知，不敢受，以事白佛。佛以是事集二部僧，告諸比丘：若比丘尼，無染著心，受他染著心男子飲食，犯僧伽婆尸沙無有是處。從今，是戒應如是說：若比丘尼，有染著心，受他染著心男子飲食，是比丘尼初犯，僧伽婆尸沙，可悔過。
復有一比丘尼，有染著心，從一染著心男子受飲食，受已生疑：我將無犯僧伽婆尸沙？即持歸，與餘比丘尼。餘比丘尼問：此美飲食，汝何故不噉？具以事荅。餘比丘尼言：汝所畏，我亦應畏。以事白佛。
佛以是事集二部僧，告諸比丘：若比丘尼，有染著心，自手受染著心男子食，不食，而與他食，皆不犯。從今，是戒應如是說：
若比丘尼，有染著心，自手受染著心男子食食，是比丘尼初犯，僧伽婆尸沙，可悔過。
式叉摩那、沙彌尼突吉羅。
爾時，彼估客復作是念：我先以食誘彼比丘尼，日月淺近，是以不果，今當更以食誘引，久意或迴。便到其所，語言；我先虛戲，遂至不遜，願受我悔過。從今，如先從我取食。彼比丘尼言：止！止！男子！汝先惱我，使佛苦責，為諸比丘尼結戒，今日何應再見點辱？彼比丘尼和尚語言：汝先能得多美飲食，今何故不復能得？荅言：彼人先惱觸我，佛因制戒，不敢復取。和尚復言：汝但莫生染著，取食何苦？若他生染著，何豫汝事？彼比丘尼嫌訶和尚言：佛種種毀訾親近男子，讚歎遠離，云何教我取染著心男子飲食？諸比丘尼聞，訶責彼師言：云何教弟子受染著心男子食？種種訶責已，以事白佛。
佛以是事集二部僧，問旃荼修摩那：汝實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，教他比丘尼，作是語汝但莫生染著，受染著男子飲食何苦？，是比丘尼初犯，僧伽婆尸沙，可悔過。
若作此教，語語僧伽婆尸沙。式叉摩那、沙彌尼突吉羅。
優波離又問：世尊已為諸比丘結戒：若比丘，為破和合僧懃方便，乃至僧伽婆尸沙。我當云何持？佛言：當作二部僧持。從今，是戒應如是說：
若比丘尼，為破和合僧懃方便，諸比丘尼語是比丘尼：汝莫為破和合僧懃方便，當與僧和合，僧和合故，歡喜無諍，一心一學，如水乳合，共弘師教，安樂行。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫，犯僧伽婆尸沙可悔過。
優波離又問：世尊已為諸比丘結戒：若比丘，助破和合僧，乃至僧伽婆尸沙。我當云何持？佛言：應作二部僧持。從今，是戒應如是說：
若比丘尼，助破和合僧，若一若二若多，語諸比丘尼言是比丘尼所說，是知說非不知說，說法不說非法，說律不說非律，皆是我等心所忍樂，諸比丘尼語是比丘尼：汝莫作是語：是比丘尼所說，是知說非不知說，說法不說非法，說律不說非律，皆是我等心所忍樂。何以故？是比丘尼非知說，非說法，非說律。汝莫樂助破和合僧，當樂助和合僧。僧和合故，歡喜無諍，一心一學，如水乳合，共弘師教，安樂行。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫犯，僧伽婆尸沙，可悔過。
優波離又問：世尊已為諸比丘結戒：若比丘，惡性難共語，與諸比丘同學戒經，數數犯罪，乃至僧伽婆尸沙。我當云何持？佛言：當作二部僧持。從今，是戒應如是說：
若比丘尼，惡性難共語，與諸比丘尼同學戒經，數數犯罪，諸比丘尼如法如律諫其所犯，荅言：阿夷，汝莫語我若好若惡，我亦不以好惡語汝。諸比丘尼復語言：汝莫作自我不可共語，汝當為諸比丘尼說如法語，諸比丘尼亦當為汝說如法語，如是展轉相教，轉相出罪，成如來眾。如是諫，堅持不捨，應第二、第三諫。第二、第三諫，捨是事，善；若不捨者，是比丘尼三諫，犯僧伽婆尸沙，可悔過。
優波離又問：世尊已為諸比丘結戒：若比丘，依聚落住，行惡行，污他家，乃至僧伽婆尸沙。我當云何持？佛言：當作二部僧持。從今，是戒應如是說：
若比丘尼，依聚落住，行惡行，污他家，行惡行皆見、聞、知，污他家亦見、聞、知，諸比丘尼語是比丘尼：汝行惡行，污他家，行惡行皆見聞知，污他家亦見聞知，汝出去，不應是中住。彼比丘尼言：諸阿夷隨愛、恚、痴、畏。何以故？有如是等同罪比丘尼，有驅者，有不驅者。諸比丘尼復語言：汝莫作是語：諸阿夷隨愛、恚、痴、畏，有如是等同罪比丘尼，有驅者，有不驅者。汝行惡行，污他家，行惡行皆見、聞、知，污他家亦見、聞、知，汝捨是隨愛、恚、痴、畏語。汝出去，不應是中住。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫，犯僧伽婆尸沙，可悔過。
爾時，修休摩比丘尼、婆頗比丘尼共作惡行，有惡名聲，更相覆罪，觸惱眾僧。諸比丘尼語言：汝等作惡行，有惡名聲。汝相遠離，捨是作惡、觸惱僧事，於佛法中增廣，得安樂住。二比丘尼言：我等不作惡行，無惡名聲，亦不觸惱眾僧。此中有餘二比丘尼共作惡行，有惡名聲，觸惱眾僧。諸比丘尼言：汝等莫作是語，何以故？此中無有餘二比丘尼作惡、惱僧，唯有汝等。可相遠離，捨是作惡、觸惱僧事，於佛法中增廣，得安樂住。如是諫，堅持不捨。諸比丘尼以事白佛。
佛以是事，集二部僧，問彼二比丘尼：汝等實爾不？荅言：實爾，世尊！佛種種訶責已，告諸比丘：應令一比丘尼與彼二比丘尼親善者往，屏處諫。若受者，善；若不受，應眾多比丘尼往諫。若受者，善；若不受，應比丘尼僧往諫。
諸比丘受教，即敕諸比丘尼往諫，三返皆不受，諸長老比丘尼種種訶責，以事白佛。
佛以是事集二部僧，種種遙訶責彼二比丘尼已，告諸比丘：今為諸比丘尼結戒。從今，是戒應如是說：
若二比丘尼，共作惡行，有惡名聲，更相覆罪，觸惱眾僧，諸比丘尼語言：汝二比丘尼作惡行，有惡名聲，更相覆罪，觸惱眾僧。汝相遠離，捨是作惡、觸惱僧事，於佛法中增廣，得安樂住。彼二比丘尼言：我等不作惡行，無惡名聲，不相覆罪，不觸惱僧。此中更有餘二比丘尼共作惡行，觸惱眾僧。諸比丘尼復語言：莫作是語。何以故？此中更無餘二比丘尼作惡、惱僧，惟有汝等。可相遠離，捨是作惡、觸惱僧事，於佛法中增廣，得安樂住。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫，犯僧伽婆尸沙，可悔過。
更相覆罪者，若僧伽婆尸沙，若偷羅遮，若波逸提，若波羅提提舍尼，若突吉羅，若不護口惱僧者，若布薩，若自恣，若諸羯磨，皆如調達破僧中說。式叉摩那、沙彌尼突吉羅。
爾時，修休摩比丘尼、婆頗比丘尼共作惡行，有惡名聲，乃至於佛法中增廣，得安樂住，亦如上說。二比丘尼言：我等不作惡行，亦不觸惱眾僧，僧見我等羸弱，輕易我故，作如是語。諸比丘尼復言：汝等莫作是語。何以故？僧不見汝羸弱，輕易汝等，汝等自作惡行，觸惱眾僧。可相遠離，捨是作惡、觸惱僧事，於佛法中增廣，得安樂住。如是諫，堅持不捨。諸長老比丘尼訶責，乃至今為諸比丘尼結戒，亦如上說。從今，是戒應如是說：
若二比丘尼，共作惡行，有惡名聲，更相覆罪，觸惱眾僧，諸比丘尼語言：汝二比丘尼共作惡行，有惡名聲，更相覆罪，觸惱眾僧。汝相遠離，捨是作惡、觸惱僧事，於佛法中增廣，得安樂住。二比丘尼言：我等不作惡行，無惡名聲，不相覆罪，不觸惱僧，僧見我等羸弱，輕易我故，作如是語。諸比丘尼復言：莫作是語。何以故？僧不見汝羸弱，輕易汝等。汝等可相遠離，捨是作惡、觸惱僧事，於佛法中增廣，得安樂住。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫，犯僧伽婆尸沙，可悔過。
餘如上說。式叉摩那、沙彌尼突吉羅。
爾時，闡陁母名修摩那，為人惡性，時人遂號為旃荼修摩那。好共他鬥，僧斷其事，便言：僧隨愛、恚、痴、畏。諸比丘尼語言：汝莫好共他鬥，莫作是語：僧隨愛、恚、痴、畏。何以故？僧不隨愛、恚、痴、畏。汝捨是語，於佛法中增廣，得安樂住。如是諫，堅持不捨，乃至今為諸比丘尼結戒，亦如上說。從今是戒，應如是說：
若比丘尼，好共他鬥，僧斷其事，便言僧隨愛、恚、痴、畏，諸比丘尼語言：汝莫好共他鬥，莫作是語：僧隨愛、恚、痴、畏。何以故？僧不隨愛、恚、痴、畏。汝等捨是語，於佛法中增廣，得安樂住。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫，犯僧伽婆尸沙，可悔過。
餘如上說。
爾時，旃荼修摩那比丘尼好共他鬥，僧斷其事，便瞋恚言：我捨佛，捨法，捨僧，捨戒，作外道。餘沙門、婆羅門亦學戒，亦慚愧，我當於彼淨修梵行。諸比丘尼語言：汝莫好共他鬥，莫作是語我捨佛乃至於彼淨修梵行。何以故？餘沙門、婆羅門無學戒，無慚愧，汝云何於彼得修梵行？汝捨是惡見，於佛法中增廣，得安樂住。如是諫，堅持不捨，乃至今為諸比丘尼結戒，亦如上說。從今，是戒應如是說：
若比丘尼，好共他鬥，僧斷其事，便言我捨佛，捨法，捨僧，捨戒，作外道。餘沙門、婆羅門亦學戒，亦慚愧，我當於彼淨修梵行，諸比丘尼語言：汝莫好共他鬥，莫作是語我捨佛、法、僧。何以故？餘沙門、婆羅門無學戒，無慚愧，汝云何於彼得修梵行？汝捨是惡見，於佛法中增廣，得安樂住。如是諫，堅持不捨，應第二、第三諫。第二、第三諫，捨是事，善；不捨者，是比丘尼三諫，犯僧伽婆尸沙，可悔過。
餘如上說。
佛在舍衛城。爾時，優波離問佛：世尊已為諸比丘結戒：若比丘，三衣竟，捨迦絺那衣已，長衣乃至十日；若過，尼薩耆波逸提。乃至若比丘，自捉金銀及錢，若使人捉，若發心受，尼薩耆波逸提。我當云何持？佛言：應作二部僧持。從今，是戒應如是說：
若比丘尼，衣竟，捨迦絺那衣已，長衣乃至十日；若過，尼薩耆波逸提。
若比丘尼，衣竟，捨迦絺那衣已，五衣中若離一一衣宿，過一夜，除僧羯磨，尼薩耆波逸提。
若比丘尼，衣竟，捨迦絺那衣已，得非時衣，若須應受，速作受持，若足者，善；若不足，望更有得處，令具足成，乃至一月，若過，尼薩耆波逸提。
若比丘尼，從非親里居士、居士婦乞衣，除因緣，尼薩耆波逸提。因緣者，奪衣、失衣、燒衣、漂衣、壞衣，是名因緣。
若比丘尼奪衣、失衣、燒衣、漂衣、壞衣，從非親里居士、居士婦乞，若居士、居士婦欲多與衣，是比丘尼應受二衣，若過是受，尼薩耆波逸提。
若非親里居士、居士婦共議當以如是衣直作衣，與某甲比丘尼，是比丘尼先不自恣請，便往問居士、居士婦言：汝為我以如是衣直作衣不？荅言：如是。便言：善哉，居士、居士婦！可作如是如是衣與我，為好故。尼薩耆波逸提。
若非親里居士、居士婦共議我當各以如是衣直作衣，與某甲比丘尼，是比丘尼先不自恣請，便往問居士、居士婦言：汝各為我以如是衣直作衣不？荅言：如是。便言：善哉，居士、居士婦！可合作一衣與我，為好故。尼薩耆波逸提。
若王，若大臣、婆羅門、居士，為比丘尼故，遣使送衣直，使到比丘尼所言：阿夷，彼王、大臣送此衣直，阿夷受之。是比丘尼言：我不應受衣直，若得淨衣，當手受持。使言：阿夷有執事人不？比丘尼即指示處。使便到執事所，語言：某王、大臣送此衣直與某甲比丘尼，汝為受作。取，便與之。使既與已，還比丘尼所，白言：阿夷所示執事人，我已與竟。阿夷須衣，便可往取。是比丘尼二反、三反到執事所，作是言：我須衣，我須衣。若得者，善；若不得，四反、五反、六反，到執事前，默然立。若得者，善；若過若求，得者，尼薩耆波逸提。若不得衣，應隨使來處，若自往，若遣信，語言：汝為某甲比丘尼送衣直，是比丘尼竟不得，汝自還索，莫使失。是事應爾。
若比丘尼，自行乞縷，雇織師織作衣，尼薩耆波逸提。
若居士、居士婦為比丘尼使織師織作衣，是比丘尼先不自恣請，便到織師所，作是言：汝知不？此衣為我作。汝為我好織，令極緻廣，當別相報。後若與一食，若一食直，得者，尼薩耆波逸提。
若比丘尼，與比丘尼衣，後瞋不喜，若自奪，若使人奪，作是語還我衣，不與汝，尼薩耆波逸提。
若比丘尼，知檀越欲與僧物，迴以入己，尼薩耆波逸提。
若比丘尼病，得服四種含消藥酥、油、蜜、石蜜，一受乃至七日，若過，尼薩耆波逸提。
若比丘尼，前、後安居十日，未至自恣，得急施衣，若須應受，乃至衣時，若過，尼薩耆波逸提。
若比丘尼，缽未滿五綴，更乞新缽，為好故，尼薩耆波逸提。
若比丘尼，種種販賣求利，尼薩耆波逸提。
若比丘尼，以金、銀及錢，種種賣買，尼薩耆波逸提。
若比丘尼，自捉金、銀及錢，若使人捉，若發心受，尼薩耆波逸提。
爾時，偷羅難陁比丘尼從坐坫人乞缽，彼即買缽與之。既得便言：我不復須，可以酥見施。即復與之，賣所買缽。比坫人見，語言：汝賣坫上物，不得活耶，乃復作販缽人為？荅言：偷羅難陁從我乞缽，我買欲與，彼不復用，更從我乞酥；以酥與之，故賣此缽耳。諸人言：乞人之法，應隨所乞取，何緣既得不取，復索餘物？此輩常說少欲知足，而今無厭，無沙門行，破沙門法。
諸長者比丘尼聞，種種訶責，以事白佛。佛以是事集二部僧，問偷羅難陁比丘尼：汝實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，先乞是，既得不用，更乞餘物，尼薩耆波逸提。
隨更乞多少，一一尼薩耆波逸提。式叉摩那、沙彌尼突吉羅。
爾時，諸比丘尼非時衣作時衣受，諸客比丘尼便不能得衣。諸長老比丘尼見，種種訶責，以事白佛。佛以是事集二部僧，問諸比丘尼：汝等實爾不？荅言：實爾，世尊！佛種種訶責已，告諸比丘：今為諸比丘尼結戒。從今，是戒應如是說：
若比丘尼，非時衣作時衣受，尼薩耆波逸提。
此衣應捨與僧，不應捨與一二三比丘尼。式叉摩那、沙彌尼突吉羅。
爾時，有一下坐比丘尼少於知識，得未成衣，不知作之，持至諸比丘尼所，語言：我最下坐，少於知識，願為我作。諸比丘尼言：我事務多，不得為汝作，汝可至偷羅難陁所問之，彼多成衣，或與汝貿易。彼比丘尼即持往，問偷羅難陁，便以成衣易之。
彼比丘尼得已，還到所住處。諸比丘尼問言：汝得衣不？荅言：得。又問：從誰得？荅言：偷羅難陁。諸比丘尼言：取來，共看。便出衣示。諸比丘尼言：此衣勝汝衣數倍，由來無人能得彼利，汝今忽得，甚為希有。時偷羅難陁隔壁聞，便語彼比丘尼：還我衣來，不與汝貿。諸長老比丘尼聞，種種訶責，乃至今為諸比丘尼結戒，亦如上說。從今，是戒，應如是說：
若比丘尼，與比丘尼貿衣，後悔還索，得者，尼薩耆波逸提。
式叉摩那、沙彌尼突吉羅。若兩悔，若得衣不如本要，還取不犯。
爾時，毗舍佉母請比丘尼僧，與遮月水衣，遣信索身量，即皆與之，唯偷羅難陁不與。更遣信索，荅言：我已離欲，無復月水，不須此衣。毗舍佉母作衣竟，遣信白諸比丘尼：衣已竟，願各來取。諸比丘尼皆往就坐。時偷羅難陁月水正出，便先取衣，諸比丘尼次第取之，衣少不足，下坐一人不得。毗舍佉母問：盡得衣不？荅言：下坐一人不得。問：何以故？荅言：偷羅難陁先言不須，不付身量，今便先取，是以不足。毗舍佉母言：云何先言不須，臨時便取，令他不得？
諸長老比丘尼種種訶責，乃至今為諸比丘尼結戒，亦如上說。從今，是戒應如是說：
若比丘尼，諸比丘尼語汝取遮月水衣，自言不用，臨時先取，尼薩耆波逸提。
此衣應僧中捨，不得與一二三比丘尼。式叉摩那、沙彌尼突吉羅。先雖言不用，最後有長而取，不犯。
爾時，偷羅難陁比丘尼常出入波斯匿王宮內。王言：阿夷，若有所須，就我取之。便語言：我須重衣。王言：就後宮取。即復言：我欲得王所著欽婆羅。王即與之。諸臣譏訶言：此比丘尼於無為法中出家，著壞色割截衣，而今云何乃索王所著者？王雖無惜，受者自應知量。此輩常說少欲知足，而今無厭，無沙門行，破沙門法。
時黑離車比丘尼為毗舍離諸離車恭敬供養，諸人若有官事，能為救解，莫不歡喜言：我蒙阿夷恩，得免罪厄，今有所須，當以相奉。便言：我須重衣。復言：須幾價重衣？荅言：須千錢價衣。諸人便譏訶言：我曹官事，雖復費用，五倍六倍，不及此價。此輩常說少欲知足，而今無厭。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，乞重衣，應取賤價直四大錢者，若受貴價衣，尼薩耆波逸提。
重衣者，寒時衣。式叉摩那、沙彌尼突吉羅。
爾時，偷羅難陁比丘尼復就波斯匿王索所著輕衣，黑離車比丘尼從諸離車索五百錢價輕衣。諸臣、諸人譏訶，乃至今為諸比丘尼結戒，亦如上說。從今，是戒應如是說：
若比丘尼乞輕衣，應取賤價直二大錢半者，若受貴價衣，尼薩耆波逸提。
輕衣者，熱時服。式叉摩那、沙彌尼突吉羅。
爾時，差摩比丘尼到舍衛城，在露地布薩，為風雨、塵土、蚊蝱所惱。舊住比丘尼語一居士言：今比丘尼僧露地布薩，有如是如是惱。如佛所說，若施僧堂舍，最為第一。善哉，居士，可為僧作布薩堂！荅言：我多事，不得自作，今以此物付阿夷，可共料理，作竟語我，我當自往施僧。
諸比丘尼既得物已，共作是議：我等衣服弊壞，可分此物，各用作之，兼御露地布薩之惱。議已，便分作衣。作衣竟，語居士言：汝宜應歡喜，諸比丘尼衣服弊壞，汝所與物，分用作衣，作衣已竟。居士聞已，便譏訶言：我不歡喜。何以故？前云作布薩堂，最為第一，而今云何持用作衣？
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，為僧，為是事，從一居士乞，而餘用者，尼薩耆波逸提。
若發心欲分及方便，皆突吉羅。是物應捨與僧，不得捨與一二三比丘尼。式叉摩那、沙彌尼突吉羅。若雖為是事乞，檀越後自令作餘用，不犯。
爾時，差摩比丘尼露地布薩，乃至為蚊蝱所惱，如前說。諸比丘尼為作布薩堂故，處處乞索，乃至今為諸比丘尼結戒，亦如上說。從今，是戒應如是說：
若比丘尼，為僧、為是事，從眾多居士乞，而餘用者，尼薩耆波逸提。
餘如上說。
爾時，差摩比丘尼無住止處，詣一居士，語言：我無住止處，為我作精舍。居士荅如前，便與物。得物已，作是念：我衣麤弊壞，當用作之，住處自多。便用作衣。作衣竟，往語居士，乃至今為諸比丘尼結戒，亦如上說。從今，是戒應如是說：
若比丘尼，自為是事，從一居士乞，自作餘用者，尼薩耆波逸提。
餘如上說。
爾時，差摩比丘尼無住止處，從眾多居士乞，乃至今為諸比丘尼結戒，亦如上說。從今，是戒應如是說：
若比丘尼，自為是事，從眾多居士乞，自作餘用者，尼薩耆波逸提。
餘如上說。
爾時，諸比丘尼多聚積器物，前後屋中處處皆有。遇火燒屋，輦出諸物，無有極已。諸白衣救火見，問言：此是誰物？荅：是諸比丘尼物。便譏訶言：此輩大不吉利，於無為法中出家，著壞色、割截衣，而聚積器物如王、大臣。常說少欲知足，而今藏積無厭，無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，藏積器物，尼薩耆波逸提。
器物者，資生器物。唯聽畜盛酥、油、蜜、香、藥、醬、酢各一瓶。又聽畜釜、鎗、杓各一，及一小瓮盛米食。過是畜，尼薩耆波逸提。
式叉摩那、沙彌尼突吉羅。
爾時，諸比丘尼多聚積缽，乃至今為諸比丘尼結戒，亦如上說。從今，是戒應如是說：
若比丘尼，多積聚缽，尼薩耆波逸提。
聽畜七種麤缽：一以盛飲食，二以盛香，三以盛藥，四以盛殘食，五以除唾，六以除掃，七以除小便。
式叉摩那、沙彌尼突吉羅。
佛在舍衛城。爾時，優波離問佛：世尊已為諸比丘結戒若比丘，故妄語，波逸提，乃至若比丘，知檀越欲與僧物，迴與餘人，波逸提。我當云何持？佛言：應作二部僧持。從今，是戒應如是說：
若比丘尼，故妄語，波逸提。
若比丘尼，毀訾比丘尼，波逸提。
若比丘尼，兩舌鬥亂比丘尼，波逸提。
若比丘尼，為男子說法，若過五六語，除有別知好惡語女人，波逸提。
若比丘尼，知僧如法斷事已，還更發起，波逸提。
若比丘尼，教未受具戒女人經並誦，波逸提。
若比丘尼，與未受具戒女人同室宿，過二夜，波逸提。
若比丘尼，向未受具戒女人自說得過人法言我如是知，如是見，實者，波逸提。
若比丘尼，知比丘尼麤罪，向未受具戒女人說，除僧羯磨，波逸提。
若比丘尼，作是語何用是雜碎戒為？說是戒時，令人憂惱，作如是毀訾戒者，波逸提。
若比丘尼，自伐鬼村，若使人伐，言伐是，波逸提。
若比丘尼，故不隨問荅，波逸提。
若比丘尼，誣說僧所差人，波逸提。
若比丘尼，於露地自敷僧臥具，若使人敷，若他敷，若坐若臥，去時不自舉，不教人舉，不囑舉，波逸提。
若比丘尼，於僧房內自敷僧臥具，若使人敷，若他敷，若坐若臥，去時不自舉，不教人舉，不囑舉，波逸提。
若比丘尼，瞋不喜，於僧房中自牽比丘尼出，若使人牽，作是語出去，滅去，莫此中住，波逸提。
若比丘尼，知他先敷臥具，後來強自敷，若使人敷，作是念若不樂者，自當出去，波逸提。
若比丘尼，僧重閣上尖腳繩床、木床用力坐臥，波逸提。
若比丘尼，知水有虫，若取澆泥若飲食諸用，波逸提。
若比丘尼，數數食，除因緣，波逸提。因緣者，病時、作衣時、施衣時，是名因緣。
若比丘尼，受別請眾食，除因緣，波逸提。因緣者，病時、施衣時、作衣時、行路時、船上行時、大會時，是名因緣。
若比丘尼，無病，施一食處過一食者，波逸提。
若比丘尼，到白衣家，自恣多與飲食若䴵若麨，若不住其家食，須二三缽應受，出外應與餘比丘尼共食。若無病，過是受，及不與餘比丘尼共食，波逸提。
若比丘尼，食竟，不作殘食法食，波逸提。
若比丘尼，知比丘尼食竟，不作殘食法，強勸令食，欲使他犯，波逸提。
若比丘尼，不受食著口中，除嘗食、楊枝及水，波逸提。
若比丘尼，非時食，波逸提。
若比丘尼，食殘宿食，波逸提。
若比丘尼，食家中與男子屏處坐者，波逸提。
若比丘尼，觀軍發行，波逸提。
若比丘尼，有因緣到軍中，乃至二三宿，若過，波逸提。
若比丘尼，有因緣到軍中二三宿，觀軍陣合戰，波逸提。
若比丘尼，作是語如我解佛所說，障道法不能障道，諸比丘尼語是比丘尼：汝莫作是語，莫謗佛，莫誣佛，佛說障道法實能障道。汝捨是惡邪見。如是諫，堅持不捨。應第二、第三諫。第二、第三諫，捨是事，善；不捨者，波逸提。
若比丘尼，知是比丘尼不如法悔，不捨惡邪見，共語、共坐、共宿、共事，波逸提。
若沙彌尼，作是語如我解佛所說，若受五欲，不能障道，諸比丘尼語是沙彌尼：汝莫作是語，莫謗佛，莫誣佛，佛說五欲障道，實能障道。汝沙彌尼，捨是惡邪見。如是教，堅持不捨，應第二、第三教。第二、第三教，捨是事，善；若不捨，諸比丘尼應語是沙彌尼：汝出去，從今莫言佛是我師，莫在諸比丘尼後行。如餘沙彌尼得共諸比丘尼二宿，汝亦無是事。痴人！出去，滅去，莫此中住。若比丘尼知如法擯沙彌尼，畜使，共住、共語，波逸提。
若比丘尼，故奪畜生命，波逸提。
若比丘尼，故令比丘尼生疑悔，作是念令是比丘尼乃至少時惱，波逸提。
若比丘尼，僧斷事時不與欲起去，波逸提。
若比丘尼，擊攊比丘尼，波逸提。
若比丘尼，水中戲，波逸提。
若比丘尼，與男子同室宿，波逸提。
若比丘尼，飲酒，波逸提。
若比丘尼，輕師，波逸提。
若比丘尼，自掘地，若使人掘，言掘是，波逸提。
若比丘尼，共諍已默聽，作是念諸比丘尼所說，我當憶持，波逸提。
若比丘尼，受四月自恣請，過是受，除更請、自送請及長請，波逸提。
若比丘尼，數數犯罪，諸比丘尼如法諫，作是語我不學是戒，當問餘比丘尼持法、律者，波逸提。
若比丘尼，說戒時作是語我今始知是法，半月布薩，戒經中說，諸比丘尼知是比丘尼已再三說戒中坐，是比丘尼不以不知故得脫，隨所犯罪如法治；應訶其不知，汝所作不善，說戒時不一心聽，不著心中，波逸提。
若比丘尼，與賊期共道行，從此聚落到彼聚落，波逸提。
若比丘尼，與男子期共道行，從此聚落到彼聚落，波逸提。
若比丘尼，無病，為炙故自然火，若使人然，波逸提。
若比丘尼，若寶，若寶等物，若自取，若使人取，除僧坊內及宿處，波逸提。若僧坊內及宿處，取寶、寶等物，後有主索，應還，是事應爾。
若比丘尼，半月內浴，除因緣，波逸提。因緣者，病時、作時、行路時、風雨時、熱時，是名因緣。
若比丘尼，瞋故，打比丘尼，波逸提。
若比丘尼，瞋故，以手擬比丘尼，波逸提。
若比丘尼，故恐怖比丘尼，波逸提。
若比丘尼，以無根僧伽婆尸沙謗比丘尼，波逸提。
若比丘尼，語彼比丘尼共到諸家，與汝多美飲食，既到，不與，作是語汝去，共汝若坐若語不樂，我獨坐獨語樂，欲令惱故，波逸提。
若比丘尼，新得衣，應三種色作幟若青，若黑，若木蘭；若不以三色作幟，波逸提。
若比丘尼，為戲笑故，藏比丘尼若衣若缽，若坐具、針筩，如是一一生活具，若使人藏，波逸提。
若比丘尼，僧斷事時，如法與欲竟，後更訶，波逸提。
若比丘尼，作是語諸比丘尼隨知識，迴僧物與，波逸提。
若比丘尼，與比丘、比丘尼、式叉摩那、沙彌、沙彌尼淨施衣，強奪取，波逸提。
若比丘尼，受他請，食前、食後行到諸家，不近白餘比丘尼，除因緣，波逸提。因緣者，衣時，是名因緣。
若比丘尼，以兜羅貯坐臥具，波逸提。
若比丘尼，自作坐臥繩床、木床，足應高修伽陁八指，除入梐孔；若過，波逸提。
若比丘尼，用骨、牙、角作針筩，波逸提。
若比丘尼，作修伽陁衣量衣，若過，波逸提。修伽陁衣量者，長九修伽陁搩手，廣六搩手，是名修伽陁衣量。
若比丘尼，知檀越欲與僧物，迴與餘人，波逸提。
爾時，諸比丘尼中前、中後噉生熟蒜，若空噉，若合食噉，房舍臭處。諸居士來看，聞蒜臭，譏訶言：正似白衣家作食處。
復有諸比丘尼至長者家，長者聞噉蒜臭，便語言：阿夷，遠去，口中蒜臭。諸比丘尼羞恥。
復有一賣蒜人請諸比丘尼與蒜，以此致貧，飲食不繼。家人語言：若不能與我食，放我令去，汝自長與比丘尼作奴！鄰人聞之，訶言：汝家自無食，何豫諸比丘尼？具以事荅。有不信樂佛法者語言：由汝親近比丘尼故，致如此苦，若復親近，方當劇是。此等出家，本求解脫，而今貪著美味，無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，噉蒜，波逸提。
若噉生蒜，咽咽波逸提；噉熟蒜，突吉羅。式叉摩那、沙彌尼突吉羅。若病時噉，強力伏令噉，不犯。
爾時，諸比丘尼以手拍女根，生愛欲心，遂有反俗、作外道者。偷羅難陁亦以手拍女根，女根大腫，不能復行。弟子為到常供養家云師病，為索食。彼即與之。其家婦女尋來問訊言：阿夷，何所患苦？荅言：我病。又問：是何等病？同是女人，何以不道？便具以事荅。於是諸女譏訶言：此等常毀訾欲、欲想、欲熱、欲覺，而今作此事！何不罷道，受五欲樂？無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，以手拍女根，波逸提。
若以手拍，拍拍波逸提；出不淨，偷羅遮。式叉摩那、沙彌尼突吉羅。
爾時，諸比丘尼用胡膠作男根，內女根中，生愛欲心，遂有反俗、作外道者。復有一比丘尼作，繫著腳根，內女根中。時一式叉摩那煎油，失火燒屋。彼比丘尼惶怖忘解，著腳出外，諸救火人見，問言：阿夷，腳邊何等？具以實荅。即便譏訶，乃至今為諸比丘尼結戒，亦如上說。從今，是戒應如是說：
若比丘尼，作男根，內女根中，波逸提。
若內，內內，波逸提；出不淨，偷羅遮。式叉摩那、沙彌尼突吉羅。
爾時，諸比丘尼或以一指，乃至五指，內女根中洗，傷肉血出，以此致病。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：若比丘尼，以水洗女根，波逸提。
佛既不聽洗，便臭穢不淨，熱時生虫。波闍波提比丘尼與五百比丘尼俱至佛所，白佛言：世尊！我等女人形體臭穢，正賴水洗，願見聽許。佛告諸比丘：今聽諸比丘尼以水作淨。
佛既聽已，復如前法。諸比丘尼見，種種訶責，乃至告諸比丘，亦如上說。從今，是戒應如是說：
若比丘尼，以水洗女根，應用二指齊一節；若過，波逸提。
式叉摩那、沙彌尼突吉羅。
若根內生瘡，若有虫入，若草、石入，用指過一節不犯。
爾時，諸比丘尼剃二處毛腋下、隱處，生愛欲心，遂有反俗、作外道者。時偷羅難陁亦自剃隱處毛。其主人家嫁女，女欲見之，便遣信呼。比丘尼即往。時家為女作浴。女言：先使比丘尼浴。即呼令浴。荅言：我不須浴。諸女便強脫衣令浴，因見其剃隱處毛，即問：阿夷，何故剃此？便反問言：汝等何以剃之？諸女言：我為男子故。比丘尼言：我亦如是。諸女便譏訶言：此等常毀訾欲，而今作如是事，不修梵行！何不還俗，自恣五欲？無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，剃腋下、隱處毛，波逸提。
若剃，刀刀波逸提。式叉摩那、沙彌尼突吉羅。若為生瘡須剃，若人強捉剃，皆不犯。
爾時，諸比丘尼與比丘獨屏處共立、共語，生染著心，遂有反俗、作外道者。諸白衣見，作是言：此比丘、比丘尼獨屏處共立、共語，必說婬欲事。無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，與比丘獨屏處共立、共語，波逸提。
式叉摩那，沙彌尼突吉羅。若眾多比丘尼一比丘，若八難時，不犯。
爾時，諸比丘尼與白衣及外道獨屏處，共立、共語，致使摩觸身體，說麤惡婬欲語，或強逼作婬欲事。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，與白衣及外道獨屏處，共立、共語，波逸提。
餘如上說。
爾時，諸比丘尼與比丘獨露處，共立、共語，生染著心，乃至今為諸比丘尼結戒，亦如上說。從今，是戒應如是說：
若比丘尼，與比丘獨露處，共立、共語，波逸提。
餘如上說。
爾時，諸比丘尼與白衣及外道獨露處，共立、共語，致使摩觸身體，乃至今為諸比丘尼結戒，亦如上說。從今，是戒應如是說：
若比丘尼，與白衣及外道獨露處，共立、共語，波逸提。
餘如上說。
爾時，諸比丘尼與比丘獨街巷中，共立、耳語，遣伴比丘尼令遠去。諸居士譏訶。長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，與比丘獨街巷中，共立、耳語，遣伴比丘尼令遠去，波逸提。
餘如上說。
爾時，諸比丘尼與白衣及外道獨街巷中，共立、耳語，遣伴比丘尼令遠去，居士見，譏訶，乃至今為諸比丘尼結戒，亦如上說。從今，是戒應如是說：
若比丘尼，與白衣及外道獨街巷中，共立、耳語，遣伴比丘尼令遠去，波逸提。
餘如上說。
爾時，諸比丘尼裸形洗浴，諸白衣見，圍遶調笑。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，裸形洗浴，波逸提。
式叉摩那、沙彌尼突吉羅。若遮人不使來，若屏處浴，若樹若衣物障，皆不犯。
爾時，諸比丘尼離水浴衣行，不知著何物浴。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，離水浴衣行，波逸提。
式叉摩那、沙彌尼突吉羅。若染、浣、打，若火燒、水漂及壞，不犯。
爾時，旃荼修摩那比丘尼弟子獨得五新衣，白和尚言：為我先著，使我獲福。和尚既著，便不復還。弟子著麤弊衣行。諸比丘尼見，問言：汝獨得五新衣，何故不著？荅言：我先用供養和尚，和尚不復見還。諸比丘尼訶責旃荼修摩那：云何弟子得新衣，先以供養，便不復還？
諸長老比丘尼以事白佛，乃至今為諸比丘尼結戒，亦如上說。從今，是戒應如是說：
若比丘尼，得新衣，先以供養，便不復還，波逸提。
若比丘尼得新衣，供養彼比丘尼，彼比丘尼應一日著，若令更著，復應為著，隨主意久近；若過限，波逸提。式叉摩那、沙彌尼突吉羅。
爾時，有比丘尼遮僧分衣，餘比丘尼待之，妨坐禪行道。諸長老比丘尼訶責：云何比丘尼遮僧分衣？種種訶責，乃至今為諸比丘尼結戒，亦如上說。從今，是戒應如是說：
若比丘尼，遮僧分衣，波逸提。
式叉摩那、沙彌尼突吉羅。若病不得往，若不聞，不犯。
爾時，有一下坐比丘尼得未成衣，少知識，自不知作，持至偷羅難陁比丘尼所求作。荅言：我多事，不得為汝作。復持至餘比丘尼所，餘比丘尼為作。作成，偷羅難陁問言：誰為汝作？取來，看為如法不？即以示之。便言：此衣不如法，可速撤壞，我更為汝作。彼即撤壞，持往，便不為作。彼比丘尼不能得成，著麤弊衣行。所壞衣段晒於屋上，爾時失火，為火所燒，風吹墮白衣屋上，延燒諸家。白衣見火從比丘尼住處來，便瞋訶言：我等供養此比丘尼，反成怨家！
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：若比丘尼，自撤比丘尼衣，若使人撤，不還縫成，波逸提。
復有比丘尼撤比丘尼衣，一日不得成，四五日乃竟，以事白佛。佛以是事集二部僧，告諸比丘：今聽諸比丘尼撤衣，四五日成。從今，是戒應如是說：若比丘尼，撤比丘尼衣，若使人撤，過四五日不成，波逸提。
復有比丘尼撤比丘尼衣，得病，不能成，以是白佛。佛以是事集二部僧，告諸比丘：今聽諸比丘尼撤他衣已，病不得成。從今，是戒應如是說：
若比丘尼，撤比丘尼衣已，無病，過四五日不成，波逸提。
式叉摩那、沙彌尼突吉羅。
爾時，諸比丘尼離五衣，著麤弊衣至諸家。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，離五衣行，波逸提。
離五衣者，從一家至一家，乃至出所住門，波逸提。式叉摩那、沙彌尼突吉羅。若浣、染、打、縫時，不犯。
爾時，諸比丘尼以比丘尼衣與白衣及外道女，彼便著行。餘白衣見，向作禮。彼言：我是白衣，我是外道。諸白衣便譏訶言：云何比丘尼以比丘尼衣與白衣及外道女？
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，以比丘尼衣與白衣及外道女，波逸提。
比丘尼衣者，有葉、有緣、有帖。式叉摩那、沙彌尼突吉羅。彼有比丘尼衣，從貿易，若負債用償，皆不犯。
爾時，差摩比丘尼欲來舍衛城。旃荼修摩那比丘尼聞其欲來，便到其主人家，語言：差摩比丘尼當來，可為少多設供。荅言：我亦聞其當來，乃欲自竭，辦美飲食及以衣施。彼比丘尼便言：何不以衣施僧？僧中有正趣正行人，無所不攝，何用施一比丘尼為？主人聞已，即轉施僧。
差摩比丘尼到，為設多美飲食，手自斟酌，食竟竊語：今正是施衣時，而旃荼修摩那比丘尼斷我此事。諸比丘尼問：汝等何所說？具以事荅。長老比丘尼種種訶責：云何斷施人物與僧？種種訶責，乃至今為諸比丘尼結戒，亦如上說。從今，是戒應如是說：
若比丘尼，斷施人物與僧，波逸提。
施人者，於僧中別有所與，名為施人。式叉摩那、沙彌尼突吉羅。
爾時，差摩比丘尼到舍衛城，旃荼修摩那比丘尼語言：我當囑主人，令看視汝。差摩言：不須汝囑。旃荼修摩那復言：汝受我囑，既得利養，又福度彼。於是差摩默然許之。彼即將到諸家。差摩比丘尼有大眷屬，行慈心三昧，莫不宗敬，無復供養旃荼修摩那比丘尼者。便生嫉姤心，言：我囑諸家，令彼多得供養，而彼反更道說我惡，使我不復得食。諸比丘尼種種訶責言：云何比丘尼護惜他家？
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，護惜他家，波逸提。
護惜他家者，欲使他家供養己，不供養餘人。式叉摩那、沙彌尼突吉羅。
爾時，諸比丘尼不安居，遊行人閒，或遇八月賊，或遇水火諸難。諸長老比丘尼見，種種訶責：云何諸比丘尼不夏安居？乃至今為諸比丘尼結戒，亦如上說。從今，是戒應如是說：
若比丘尼，不安居，波逸提。
安居者，前、後安居。若無緣事，待後安居，突吉羅。式叉摩那、沙彌尼突吉羅。若八難起，不犯。
爾時，諸比丘尼於無比丘眾處安居，便有諸疑：可應度，不可應度？可與受戒，不可與受戒？作衣如法不如法？於戒中有如是等種種疑，不知問誰，又為惡人、外道之所輕凌。
諸長老比丘尼見，種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責言：我先不說八敬法比丘尼應依比丘眾安居耶？訶已，告諸比丘：今為諸比丘尼結戒。從今，是戒應如是說：
若比丘尼，不依比丘眾安居，波逸提。
雖依比丘眾，而無教誡者，突吉羅。式叉摩那、沙彌尼突吉羅。若安居中，比丘眾移去、死亡、罷道，若為強力所制，若病，皆不犯。
爾時，諸比丘尼雖安居，於中遊行，遇賊、火諸難。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，於安居內遊行，波逸提。
遊行者，若從一聚落至一聚落，若無聚落，半由旬，波逸提。式叉摩那、沙彌尼突吉羅。若八難起，不犯。
爾時，諸比丘尼安居竟，不於比丘僧中請見、聞、疑罪，無人教誡，愚無所知，不能學戒。諸長老比丘尼種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責言：我先不說八敬法比丘尼安居竟，應從比丘眾請見、聞、疑罪耶？訶已，告諸比丘：今為諸比丘尼結戒。從今，是戒應如是說：
若比丘尼，安居竟，不從比丘僧請見、聞、疑罪，波逸提。
若僧不和集，若八難時，不犯。
爾時，諸長者請差摩比丘尼於舍衛城安居，作是言：若受我請，當隨時供給。便受其請，遂長住，不復餘行。彼諸長者譏訶言：我等應作餘事，諸比丘尼不知籌量，不復知去。此等常說少欲知足，而今無厭。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，就安居請竟，一宿不去，波逸提。
式叉摩那、沙彌尼突吉羅。若病，若恐怖，若不齊限請，若非受請處，安居不去，不犯。
爾時，諸比丘尼於國內恐怖處行，無救護者，為惡人剝奪。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，於國內恐怖處，無所依怙而獨行者，波逸提。
雖眾多比丘尼共行，而無白衣強伴，名為獨行。從一聚落至一聚落，若無聚落，行半由旬，波逸提。式叉摩那、沙彌尼突吉羅。若急難叛走，皆不犯。
爾時，諸比丘尼出國境，恐怖處行，亦無救護者，為惡人剝奪，乃至今為諸比丘尼結戒，亦如上說。從今，是戒應如是說：
若比丘尼，出國境恐怖處，無所依怙而獨行者，波逸提。
餘如上說。
爾時，諸比丘尼在毗舍佉母所作精舍安居竟，無所囑付，空寺出行，於後火起。有人見之，語毗舍佉母言：汝所作比丘尼精舍為火所燒！彼便遣奴婢往救，得不燒盡。
諸比丘尼後還，毗舍佉母問言：阿夷，汝不失物不？荅言：我失如是如是物。遂過長說所失物。毗舍佉母訶責言：云何在我精舍安居，不付囑而去，致使火燒，而復過長說所失物？
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，安居竟，不付囑精舍出行者，波逸提。
若不付囑行，一腳出門，突吉羅；兩腳出，波逸提。式叉摩那、沙彌尼突吉羅。若更有比丘、比丘尼來住，若無人可付囑，不犯。
爾時，諸比丘尼在毗舍佉母精舍安居竟，不捨精舍還主而去，於後火起。有人見之，語毗舍佉母言：汝所作比丘尼精舍為火所燒！毗舍佉母言：置使燒盡。先諸比丘尼不付囑出行，致使失火，後還復過長說所失物，貽我惡名。
彼比丘尼後復還來，毗舍佉母問言：阿夷，去時留物精舍中不？荅言：無。便訶責言：云何去不還我精舍，致使燒盡？若語我者，自當守護，不使致此！
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，安居竟，不捨精舍還主去者，波逸提。
餘如上說。
爾時，諸比丘尼看王宮殿及看畫舍，又遊觀諸嬉戲處，到華池上，彼處多人聚看。比丘尼語諸男子言：汝可小避，莫逼近我。諸男子言：不吉利人剃頭、著割截衣，不應來此，而來此者，是欲求男子，云何使我避去？便捉牽曳，作麤惡婬欲語。
諸長老比丘尼聞，種種訶責，乃至今為諸比丘尼結戒，亦如上說。從今是戒，應如是說：
若比丘尼，種種遊看，波逸提。
發心及方便，突吉羅；若發行，步步波逸提。式叉摩那、沙彌尼突吉羅。不為看戲往，皆不犯。
爾時，諸比丘尼半月布薩，不來比丘僧中乞教誡師，以無人教誡故，愚闇無知，不能學戒。諸長老比丘尼見，種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責諸比丘尼：我先不說八敬法，教汝等半月乞教誡師耶？訶責已，告諸比丘：今為諸比丘尼結戒。從今，是戒應如是說：
若比丘尼，半月不於僧中乞教誡師，波逸提。
式叉摩那、沙彌尼不求教誡悔過，突吉羅。若請不得，若病，不犯。
爾時，差摩比丘尼命過，諸比丘尼於比丘僧坊中為起骨塔。其眷屬日三返圍繞，啼哭言：施我法者，施我衣食、床臥具、醫藥者，如何一旦捨我長逝？諸比丘厭患，妨廢坐禪行道。時優波離來入僧坊，問舊住比丘：此是何聲？具以事荅。優波離即使人壞之。
諸比丘尼聞，共作是議：我等皆當持杖打彼比丘，若不同往，不復共住。議已，皆執杖詣僧坊，見比丘便圍繞欲打，知非乃止。進前，於狹路逢優波離，前後共遮，舉杖欲打。優波離即以神力，飛到佛所，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責比丘尼言：汝等所作非法，云何比丘尼打比丘？訶責已，告諸比丘：今為諸比丘尼結戒。從今，是戒應如是說：若比丘尼，入比丘住處，波逸提。
有諸比丘尼行路，見空僧坊，欲入禮拜，而不敢入，以事白佛。佛以是事集二部僧，告諸比丘：今聽比丘尼入空僧坊。從今，是戒應如是說：若比丘尼，入有比丘住處，波逸提。
有諸比丘尼於僧坊內有因緣事須入，而不敢入，以事白佛。佛以是事集二部僧，告諸比丘：今聽比丘尼有緣事，須入僧坊，白比丘，比丘聽，然後入。從今，是戒應如是說：若比丘尼，入有比丘住處，不白比丘，波逸提。
有諸比丘尼有緣事欲入僧坊，諸比丘或坐禪或眠，不能得白，以事白佛。佛以是事集二部僧，告諸比丘：今聽諸比丘尼進入坊內，見比丘便白。從今，是戒應如是說：若比丘尼，入有比丘住處，見比丘不白，波逸提。
有諸比丘尼急難時欲避難入僧坊，而不敢入，或為賊所奪，或為惡獸所害，以事白佛。佛以是事集二部僧，告諸比丘：今聽比丘尼若急難時，隨意入僧坊。從今，是戒應如是說：
若比丘尼，入有比丘住處，見比丘不白，除急難時，波逸提。
若不見比丘，不得白而入，須見比丘便住白。彼比丘應籌量，若可入時，應聽入，若不可入時，不應聽入。見而不白及不聽而入，波逸提。式叉摩那、沙彌尼突吉羅。
爾時，諸比丘尼未滿十二歲畜眷屬，不能教誡，不能攝取，弟子愚闇無知，不能學戒。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，不滿十二歲畜眷屬，波逸提。
不滿十二歲者，受戒未滿十二歲。畜眷屬者，為人作和尚。若發心欲畜眾，至白四羯磨未竟，突吉羅；白四羯磨竟，和尚波逸提，餘尼師僧突吉羅。
爾時，諸比丘尼雖滿十二歲，而聾、盲、瘖瘂，種種諸病，無所知，而畜弟子，不能教誡，不能攝取，弟子愚闇無知，不能學戒。諸長老比丘尼見，種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責言：云何比丘尼盲、聾、瘖瘂，種種諸病，而畜弟子，不能教誡，不能攝取，使弟子愚闇無知，不能學戒？訶已，告諸比丘：今聽諸比丘尼白二羯磨畜眾。
彼比丘尼應到比丘尼僧中，脫革屣，偏袒右肩，胡跪合掌，白言：阿夷僧聽！我某甲比丘尼，已滿十二歲，欲畜眾；從僧乞畜眾羯磨。善哉，僧與我作畜眾羯磨！如是三乞。
諸比丘尼應籌量觀察，此比丘尼堪畜眾不。若不堪，不應與作畜眾羯磨；若堪，應與作。應一比丘尼若上座，若上座等，知法知律者唱言：阿夷僧聽！此某甲比丘尼，已滿十二歲，欲畜某甲為眾；從僧乞畜眾羯磨，僧今與作畜眾羯磨。若僧時到，僧忍聽。白如是。
阿夷僧聽！此某甲比丘尼，已滿十二歲，欲畜某甲為眾；從僧乞畜眾羯磨，僧今與作畜眾羯磨。誰諸阿夷忍者默然，若不忍便說。僧已與某甲比丘尼作畜眾羯磨竟，僧忍默然故，是事如是持。今為諸比丘尼結戒。從今，是戒應如是說：
若比丘尼，滿十二歲，僧不與作畜眾羯磨，畜眾者，波逸提。
餘如上說。
爾時，諸比丘尼與未滿十二歲已嫁女受具足戒，愚闇無知，不堪學戒。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，與未滿十二歲已嫁女受具足戒，波逸提。
未滿十二歲者，雖已嫁而未滿十二歲。嫁者，已經男子。餘如上畜眷屬中說。
爾時，諸比丘尼，雖滿十二歲已嫁女，而女聾、啞，種種諸病，與受具足戒，愚痴無知，不能學戒。諸長老比丘尼見，種種訶責，乃至今聽諸比丘尼白四羯磨，與滿十二歲已嫁女受具足戒。
彼欲受具足戒人應到比丘尼僧中，白言：阿夷僧聽！我某甲已嫁，滿十二歲，求某甲和尚受具足戒，今從僧乞受具足戒。善哉！僧與我受具足戒，憐愍故！如是三乞已，諸比丘尼應籌量可與受，不可與受。應一比丘尼羯磨，依如上說。告諸比丘：今為諸比丘尼結戒。從今，是戒應如是說：
若比丘尼，滿十二歲已嫁女，僧不作羯磨，與受具足戒，波逸提。
餘如畜眷屬中說。
爾時，諸比丘尼與未滿十八歲童女受學戒，愚闇無知，不堪學戒。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，與未滿十八歲童女受學戒，波逸提。
童女者，未經男子。發心及方便，乃至白二羯磨未滿，突吉羅；白二羯磨滿，波逸提，餘師眾皆突吉羅。
爾時，諸比丘尼，雖滿十八歲童女，而女聾、啞，種種諸病，與受學戒，乃至今聽諸比丘尼白二羯磨，與滿十八歲童女受二歲學戒。
欲受學戒人應到比丘尼僧中，白言：阿夷僧聽！我某甲，和尚某甲，今從僧乞二歲學戒。善哉！阿夷僧，與我受二歲學戒，憐愍故！如是三乞已，諸比丘尼應善籌量可與受，不可與受。應一比丘尼羯磨，依如上說。告諸比丘：今為諸比丘尼結戒。從今，是戒應如是說：
若比丘尼，雖滿十八歲童女，僧不作羯磨，與受學戒，波逸提。
餘如上說。
爾時，偷羅難陁比丘尼主人婦求欲出家，偷羅難陁言：汝先與我衣，我當度汝。主人婦便訶責言：我是主人，云何先索我衣，然後見度？不欲度我生、老、病、死，反利我衣，此等無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，語白衣婦女先與我衣，我當度汝，波逸提。
若比丘尼語式叉摩那、沙彌尼，突吉羅。若彼負債，債償，然後度，不犯。
爾時，偷羅難陁比丘尼語諸比丘尼言：與我作畜眾羯磨。諸比丘尼言：如佛所說，應與作畜眾羯磨者，汝無是事，不得與汝作畜眾羯磨。彼比丘尼便言：諸比丘尼隨愛、恚、痴、畏，畏者便與作，不畏者便不與作。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，諸比丘尼語言如佛所說，應與作畜眾羯磨，汝無是事，便訶諸比丘尼者，波逸提。
爾時，諸比丘尼教誡時不往聽，羯磨時亦不往聽，便愚闇無知，不能學戒。諸長老比丘尼種種訶責，乃至今為諸比丘尼結戒，亦如上說。從今，是戒應如是說：
若比丘尼，教誡及羯磨時不往聽，波逸提。
教誡者，說八敬等法。羯磨者，白羯磨，白二、白四羯磨。
爾時，諸比丘尼有學戒尼，滿二歲，不與受具足戒，彼後時得重病，聾、盲、瘖瘂，種種諸病，遮受戒法。差摩比丘尼，弟子學戒滿二歲，亦不與受具足戒，語言：汝且學是戒。彼後時得白癩病，不知云何。諸長老比丘尼種種訶責，乃至今為諸比丘尼結戒，亦如上說。從今，是戒應如是說：
若比丘尼，式叉摩那滿二歲，無難，不與受具足戒，語言汝且學是戒，波逸提。
爾時，諸比丘尼度婬女，不受教誡，譬如穿領牛不堪駕車，若駕車時但欲出轅。諸長老比丘尼種種訶責，乃至今為諸比丘尼結戒，亦如上說。從今，是戒應如是說：
若比丘尼，度婬女，波逸提。
發心乃至白四羯磨未竟，突吉羅；白四羯磨竟，和尚波逸提，餘尼師眾突吉羅。彼厭惡女身，度之不犯。
爾時，諸比丘尼與未滿二歲學戒尼受具足戒，彼愚闇無知，不能學戒。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，與未滿二歲學戒尼受具足戒，波逸提。
餘如畜眷屬中說。
爾時，諸比丘尼，雖二歲學戒尼，而聾、盲、瘖瘂，種種諸病，與受具足戒。諸長老比丘尼見，種種訶責，乃至今為諸比丘尼結戒，亦如上說滿十二歲已嫁女中說。從今，是戒應如是說：
若比丘尼，滿二歲學戒尼，僧不作羯磨，與受具足戒，波逸提。
餘如畜眷屬中說。
爾時，諸比丘尼與滿二歲學戒尼不學戒者受具足戒，愚闇無知，不能學戒。諸長老比丘尼種種訶責，乃至今為諸比丘尼結戒，亦如上說。從今，是戒應如是說：
若比丘尼，與滿二歲學戒尼不學戒者受具足戒，波逸提。
餘如畜眷屬中說。
爾時，諸比丘尼與懷妊女受具足戒。入村乞食，諸白衣見，戲弄言：此比丘尼擔重擔，應速與食。或有言：且觀其腹。或有言：此等不修梵行。或有言：此修梵行，是未出家時事。便訶責諸比丘尼言：何不待產竟，然後出家？以此毀辱梵行。諸比丘尼不知可度不可度，無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，與懷妊女受具足戒，波逸提。
發心乃至白四羯磨竟，皆如上說。若欲與受具足戒，應先看乳，若無兒相，不犯。若受戒竟，方知懷妊，亦不犯。
爾時，諸比丘尼與新產婦受具足戒。一手捉缽，一手抱兒，行乞食。諸白衣見，戲弄言：速與二人食。諸白衣譏嫌訶責，諸長老比丘尼種種訶責，乃至今為諸比丘尼結戒，亦如上說。從今，是戒應如是說：
若比丘尼，與新產婦受具足戒，波逸提。
餘如上畜眷屬中說。
爾時，諸比丘尼年年與弟子受具足戒，弟子眾多，不能一一教誡，愚闇無知，不能學戒。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，年年與弟子受具足戒，波逸提。
比丘尼隔一年，得與一弟子受具足戒。餘如畜眷屬中說。
爾時，諸比丘尼於比丘尼僧中授弟子具足戒，經宿，然後就比丘僧受戒。受戒人於一宿中得遮受戒病，比丘僧不復與受。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，異宿與弟子受具足戒，波逸提。
從發心乃至明相未出，突吉羅；明相出，和尚波逸提，餘師僧突吉羅。若僧不和集，及八難起，不犯。
爾時，諸比丘尼新受戒，不依承和尚，無人教誡故，愚無所知，不能學戒。諸長老比丘尼見，種種訶責，乃至今為諸比丘尼結戒，亦如上說。從今是戒，應如是說：
若比丘尼，新受具足戒，不六年依承和尚，若使人依承者，波逸提。
式叉摩那、沙彌尼突吉羅。若和尚不須依承者，不犯。
爾時，諸比丘尼與弟子受具足戒已，不攝取，不教誡，不教誦習，愚闇無知，不能學戒。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，畜弟子，六年中不自攝取，不教人攝取，波逸提。
若弟子不受教，不犯。
爾時，諸比丘尼與弟子受具足戒，不將離其本處，先知識男子見，生染著心，便調弄，共作麤惡婬欲語。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，畜弟子，不自將，不使人將離本處五六由旬，波逸提。
本處者，若生處，若嫁處。若弟子不從者，不犯。
爾時，諸比丘尼同學病，不看視故，或不時差，或至命過。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，同學病，不自看，不教人看，波逸提。
同學者，同和尚、阿闍梨，及常共伴。式叉摩那、沙彌尼突吉羅。若住止不同，不犯。
爾時，諸比丘尼度屬人婦女。諸白衣譏訶言：此諸比丘尼無可度不可度者。諸居士有言：應奪取衣缽，將付官者。有言：波斯匿王有令，若輕凌比丘尼者，當與重罪。應速放去，莫令人聞。皆言此等無沙門行，破沙門法。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，度屬人婦女，波逸提。
屬人者，若屬官，若餘人。發心乃至白四羯磨竟，亦如上說。若主聽，不犯。
爾時，諸比丘尼度長病女人，不堪學戒，愚闇無知。諸長老比丘尼見，種種訶責，乃至今為諸比丘尼結戒，亦如上說。從今，是戒應如是說：
若比丘尼，度長病女人，波逸提。
長病者，長患寒熱，發作有常。發心乃至白四羯磨竟，亦如上說。若受戒後得此病，不犯。
爾時，諸比丘尼度屬夫婦人。白衣譏訶，或欲奪衣，或欲放遣，乃至今為諸比丘尼結戒，皆如屬人婦女中說。從今，是戒應如是說：
若比丘尼，度屬夫婦人，波逸提。
發心乃至白四羯磨竟，亦如上說。
爾時，諸比丘尼度負債女人，乃至今為諸比丘尼結戒，皆如度屬人婦女中說。從今，是戒應如是說：
若比丘尼，度負債女人，波逸提。
發心乃至白四羯磨竟，亦如上說。若言出家竟，然後還債，度此人不犯。
爾時，諸比丘尼於闇處，與男子共立、共語，生染著心，不樂修梵行，致有反俗、作外道者。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，與男子闇處共立、共語，波逸提。
若闇處語，語語波逸提。式叉摩那、沙彌尼突吉羅。若疑怖處，若燈卒滅，不犯。
爾時，諸比丘尼隨所知識家，輒坐其床。諸白衣譏訶言：不喜見此不吉利物，不知可坐不可坐，無有風法。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，不語主人，輒坐其床，波逸提。
式叉摩那、沙彌尼突吉羅。若主人教坐，不犯。
爾時，諸比丘尼自手與白衣及外道男子食。彼作是念：此比丘尼必以染著心與我食。便調弄，說麤惡婬欲語。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，自手與白衣及外道男子食，波逸提。
式叉摩那、沙彌尼突吉羅。若不自手與，及自手與親里，皆不犯。
爾時，諸比丘尼向諸白衣說諸比丘過失，言彼比丘破戒、破威儀、破見。諸比丘聞，便瞋，不復教誡。
諸長老比丘尼聞，種種訶責，以事白佛。
佛以是事集二部僧，問諸比丘尼：汝等實爾不？荅言：實爾，世尊！佛種種訶責言：我先不為汝說八敬法耶？種種訶責已，告諸比丘：今為諸比丘尼結戒。從今，是戒應如是說：
若比丘尼，向白衣說比丘過，波逸提。
式叉摩那、沙彌尼突吉羅。若白衣先聞而問，應反問言：汝云何聞？若言我如是如是聞，諸比丘尼聞亦如是，然後以實荅，不犯。
爾時，旃荼修摩那比丘尼與人鬥諍已，自椎自打，大喚啼哭。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，與人鬥已，自打啼哭，波逸提。
若自椎自打，下下皆波逸提。式叉摩那、沙彌尼突吉羅。
爾時，諸比丘尼共遙指點旃荼修摩那，說其鬥事，便謂罵己，復大喚言：諸比丘尼罵我。諸比丘尼即往問言：我等作何等罵，汝便不知何道？
諸長老比丘尼聞，種種訶責言：云何比丘尼不諦了人語，而妄云罵己？乃至今為諸比丘尼結戒，亦如上說。從今，是戒應如是說：
若比丘尼，不諦了人語，妄瞋他，波逸提。
式叉摩那、沙彌尼突吉羅。
爾時，諸比丘尼共諍，各作咒誓言：我若如是，當墮地獄，如調達、瞿伽梨受罪，我亦當爾。我若不如是，汝當受如是罪。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，自咒誓，實以咒彼，波逸提。
作此咒誓，語語波逸提。式叉摩那、沙彌尼突吉羅。
爾時，諸比丘尼擲屎溺於籬牆外，污泥人及非人。時有婆羅門大臣，被冕，齋潔清淨，晨朝洗浴，著香熏衣，欲至天祠求復其官，裹頭行路，恐見剃髮割截衣人。至比丘尼牆外，遇值擲屎，灌其頭上，舉體流漫，便大恚言：我畏見此不吉人，而今乃為擲屎所灌，必是我命不吉祥事然！我要當至波斯匿王所，言殺禿婢！於是便還。逢一相師婆羅門，婆羅門問言：何故如此？具以事荅。相師言：乃是大吉，汝今當得金錢一千，復本官位。猶瞋不已，持此屎污之形，逕詣王所。王問：何故如此？即具以事荅。王拍手大笑，即敕賜金錢一千，復先官位。王諸傍臣便譏訶言：擲屎污人，豈是求道濟物之意？
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，擲屎溺於籬牆外，若使人擲，波逸提。
式叉摩那、沙彌尼突吉羅。
爾時，諸比丘尼擲糞掃及殘食於籬牆外，污泥人及非人。諸白衣見，譏訶言：云何比丘尼隔牆擲糞掃，污泥於人？此等無有法則。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，擲糞掃及殘食於籬牆外，若使人擲，波逸提。
式叉摩那、沙彌尼突吉羅。
爾時，王園精舍前地極平正，生軟好草，眾人常於中嬉戲，亂諸比丘尼坐禪行道。諸比丘尼厭患，便共於中大小便，污使不淨，以卻眾人。眾人後來，如常嬉戲，污其手腳、衣服、器物，便大恚言：誰於此處漫縱屎溺？有人言：是比丘尼。皆譏訶言：此等出家求道清淨，如何穢污如此好處，斷人樂事？
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，於生草上大小便，波逸提。
式叉摩那、沙彌尼突吉羅。若急病，不犯。
爾時，諸比丘尼復擲糞掃、殘食於王園精舍前地，以卻眾人。諸白衣譏嫌。
長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，擲糞掃、殘食生草上，波逸提。
式叉摩那、沙彌尼突吉羅。若擲坑中、非淨潔處，不犯。
爾時，諸比丘尼於有食家宿，聞彼夫婦交會時聲，生愛欲心，不復樂道，遂有反俗、作外道者。諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：
若比丘尼，於有食家宿，波逸提。
有食者，有男女情，相食入。式叉摩那、沙彌尼突吉羅。若病須宿，及諸難起，皆不犯。
爾時，諸比丘問諸比丘尼某甲家在何處，此路向何處，諸比丘尼輕慢不荅，諸比丘瞋嫌，不復教誡，便愚闇無知，不能學戒。
諸長老比丘尼聞，種種訶責，乃至今為諸比丘尼結戒，亦如上說。從今，是戒應如是說：若比丘尼，比丘問，不荅，波逸提。
時六群比丘作麤惡語問比丘尼，比丘尼雖荅而懷羞恥，以事白佛。佛以是事集二部僧，告諸比丘：今聽諸比丘尼若比丘如法問，應荅。從今，是戒應如是說：
若比丘尼，若比丘如法問，不荅，波逸提。
式叉摩那、沙彌尼突吉羅。若先相嫌，不共語，不荅不犯。
爾時，諸比丘尼乘乘詣諸白衣。諸白衣譏訶言：此諸比丘尼如王夫人、貴家婦女，乘乘行來，無有儀法。諸長老比丘尼聞，種種訶責，乃至今為比丘尼結戒，亦如上說。從今，是戒應如是說：
若比丘尼，乘乘行，波逸提。
乘者，車、輿、象、馬，乃至著屐，皆名為乘。式叉摩那、沙彌尼突吉羅。若老，若病，若為強力所逼，若行路乃至腳指病，皆不犯。
爾時，諸比丘尼著革屣，持蓋，詣諸白衣。諸白衣譏呵言：此諸比丘尼如婬女行來。
諸長老比丘尼聞，種種呵責，乃至今為諸比丘尼結戒，亦如上說。從今是戒，應如是說：
若比丘尼，著革屣，捉蓋行來，波逸提。
蓋者，乃至草蓋。革屣者，乃至一重。式叉摩那、沙彌尼，突吉羅。不犯如上。
爾時，有夫婦二人，俱時出家。彼夫比丘乞食持還，至婦比丘尼住處食，其婦比丘尼捉水瓶立前，以扇扇之，與水輒問冷暖。彼夫比丘低頭食，不視、不共語。彼比丘先白衣時，有私通女人，亦出家在彼住，來出見之，比丘便笑。其婦比丘尼嫉姤心發，即以水瓶，打比丘頭破。諸比丘尼呵言：云何比丘尼捉水瓶及扇，立比丘前，給水及扇，遂復打其頭破？
諸長老比丘尼聞，種種呵責，乃至今為諸比丘尼結戒，亦如上說。從今是戒，應如是說：
若比丘尼，捉水瓶及扇，立比丘前，若給水，若扇，波逸提。
若欲給水，與竟應遠去，不應住前立。式叉摩那、沙彌尼，突吉羅。
爾時，諸比丘尼誦治病經方。諸白衣譏呵言：此等但學醫術，無求道意，何不以此誦讀佛經？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，誦治病經方，波逸提。
式叉摩那、沙彌尼突吉羅。若為自病，若慈愍，若強力所逼，看讀不犯。
爾時，諸比丘尼教他誦治病經方，諸白衣譏呵。諸長老比丘尼種種呵責，乃至今為諸比丘尼結戒，亦如上說。從今，是戒應如是說：
若比丘尼，教他誦治病經方，波逸提。
餘如上說。
爾時，諸比丘尼為人治病，合和、煮擣諸藥，初夜、後夜未曾休息。諸白衣見，譏呵言：此等如醫，如醫弟子，何不求道，療生死病，而反營此世俗事為？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，為人治病，以為生業，波逸提。
式叉摩那、沙彌尼突吉羅。若憐愍，若強力所逼，不為利養，不犯。
爾時，諸比丘尼教人治病。諸白衣來，語言：為我說法。便語言：治熱如是，治冷如是，治風如是，治諸病如是。諸白衣言：我為法來，不為治病。復譏呵言：此等惟學醫術，不知道法，若不爾者，何不以法教我？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，教他治病，以為生業，波逸提。
餘如上說。
爾時，諸比丘尼為知識家作。諸居士譏呵言：此等捨本家作，為他家作，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，以飲食故，為白衣家作，波逸提。
式叉摩那、沙彌尼突吉羅。若憐愍，若強力所逼，不犯。
爾時，諸比丘尼與白衣及外道婦女同衣臥，身體相觸，生愛欲心，不樂梵行，遂致反俗、作外道者。諸婦女後隨知識語言：某甲比丘尼身體，有如是如是好。諸白衣後見比丘尼，便指弄言：好身體者，此比丘尼是，彼比丘尼是。諸比丘尼以此羞恥。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，共白衣及外道婦女同衣臥，波逸提。
若同床，共被內衣，應使有隔。式叉摩那、沙彌尼突吉羅。
爾時，諸比丘尼與比丘尼、式叉摩那、沙彌尼同衣臥，乃至今為諸比丘尼結戒，亦如上說。從今，是戒應如是說：
若比丘尼，與比丘尼、式叉摩那、沙彌尼同衣臥，波逸提。
餘如上說。
爾時，諸比丘尼與白衣及外道婦女更相覆眠，相見形體，生愛欲心，乃至今為諸比丘尼結戒，亦如上說。從今，是戒應如是說：
若比丘尼，與白衣及外道婦女更相覆眠，波逸提。
餘如上說。若先已有覆，重覆不犯。
爾時，諸比丘尼與比丘尼、式叉摩那、沙彌尼更相覆眠，相見形體，乃至今為諸比丘尼結戒，亦如上說。從今，是戒應如是說：
若比丘尼，與比丘尼、式叉摩那、沙彌尼更相覆眠，波逸提。
餘如上說。
爾時，諸比丘尼以香塗身，亦使人塗，生愛欲心，不樂修梵行，遂致反俗、作外道者。諸白衣聞其香氣，譏呵言：此等以香塗身，同於婬女，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，以香塗身，波逸提。
香者，根香、莖香、葉香、華香、虫香、膠香。
式叉摩那、沙彌尼突吉羅。若為治病，若強力所逼塗，不犯。
爾時，諸比丘尼以澤枯揩身，令有光潤。諸白衣譏呵言：此等以澤枯揩身，令有光潤，如婬女人，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：若比丘尼，以澤枯揩身，波逸提。
時跋陁迦毗羅比丘尼身體少潤，枯燥擗裂，問醫。醫言：應用澤枯揩身。荅言：佛不聽我澤枯揩身，願更思餘治。醫言：更無餘治。比丘尼作是念：若世尊聽病時澤枯揩身，我乃不復有此苦患。以是白佛。
佛以是事集二部僧，告諸比丘：今聽比丘尼病時，以澤枯揩身。從今，是戒應如是說：
若比丘尼，無病，以澤枯揩身，波逸提。
式叉摩那、沙彌尼突吉羅。
爾時，諸比丘尼畜華鬘或著，生染著心，不樂修梵行，遂致反俗、作外道者。
諸長老比丘尼見，種種呵責，乃至今為諸比丘尼結戒亦如上說。從今，是戒應如是說：
若比丘尼，畜華鬘若著，波逸提。
乃至以草葉係頭為好，皆名著華鬘。式叉摩那、沙彌尼突吉羅。若強力所逼，不犯。
爾時，比丘尼著寶瓔珞，生愛欲心，不樂修梵行，遂致反俗、作外道者。
諸長老比丘尼見，種種呵責，乃至今為諸比丘尼結戒，亦如上說。從今，是戒應如是說：
若比丘尼，著寶瓔珞，波逸提。
乃至以木作瓔珞，亦如是。式叉摩那、沙彌尼突吉羅。不犯如上。
爾時，諸比丘尼著卑身衣，使形濃纖得中，生愛欲心，乃至今為諸比丘尼結戒，亦如上說。從今，是戒應如是說：
若比丘尼，著卑身衣，波逸提。
式叉摩那、沙彌尼突吉羅。不犯如上。
爾時，諸比丘尼畜種種嚴身具，生愛欲心，乃至今為諸比丘尼結戒，亦如上說。從今，是戒應如是說：
若比丘尼，畜種種嚴身具，波逸提。
式叉摩那、沙彌尼突吉羅。
爾時，諸比丘尼畜髮，乃至今為諸比丘尼結戒，亦如上說。從今，是戒應如是說：
若比丘尼，畜髮，波逸提；比丘尼髮長，波逸提。
式叉摩那、沙彌尼畜髮及髮長不剃，突吉羅。半月一剃，過此名為髮長。若無人剃，及強力逼，不得剃，皆不犯。
爾時，諸比丘尼著白衣女人嚴身具，生愛欲心。時偷羅難陁比丘尼主人新取婦，婦以嚴身具與令著，著已，覆頭眠床上。婿從外還，欲近其婦，發頭方知，呵言：我若不發頭，便行欲者，豈不致大罪耶？云何比丘尼作如此事，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，著嚴身具，波逸提。
式叉摩那、沙彌尼突吉羅。不犯如上。
爾時，諸比丘尼為他作嚴身具。諸白衣譏呵言：此等如婬女人，作嚴身具。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，為他作嚴身具，波逸提。
式叉摩那、沙彌尼突吉羅。
爾時，諸比丘尼績縷。諸白衣譏呵言：此等衣食仰他，不念行道，以報信施，績縷何為？無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，績縷，波逸提。
式叉摩那、沙彌尼突吉羅。若作腰繩、禪帶、絡囊，縫衣縷，不犯。
爾時，諸比丘尼隨知識白衣家，敷臥具住。諸白衣譏呵言：云何出自家，住他家？我等不喜見此不吉利物。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，不問白衣，輒在其家敷臥具住，波逸提。
式叉摩那、沙彌尼突吉羅。若親里家住，不犯。
爾時，諸比丘尼在白衣家，敷主人坐臥具，若使人敷，去時不自舉，不教人舉。諸白衣譏呵言：云何比丘尼敷人坐臥具，去復不舉？我等常為此等作奴婢。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，至白衣家，敷其坐臥具，若使人敷，去時不自舉，不教人舉，波逸提。
式叉摩那、沙彌尼突吉羅。若囑舉，不犯。
爾時，諸比丘尼自煮生物作食。諸白衣譏呵言：云何比丘尼自煮生物？既自煮作食，何為復就人乞耶？無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，自煮生物作食，波逸提。
若為病，不犯。
爾時，差摩比丘尼來至舍衛城。旃荼修摩那比丘尼以精舍借，令住止。差摩得慈心三昧，有大威德，眷屬成就，旃荼弟子皆共尊重，並欲隨逐。旃荼覺之，便瞋罵言：我以精舍借汝令住，反更誘人弟子！
諸長老比丘尼聞，種種呵責：云何借他精舍，而後瞋謗？乃至今為諸比丘尼結戒，亦如上說。從今，是戒應如是說：
若比丘尼，先聽住，後瞋謗者，波逸提。
式叉摩那、沙彌尼突吉羅。若有實而瞋恨，不犯。
爾時，跋陁伽毗羅比丘尼䏶裏生癰，不白僧，輒使男子醫，破出膿，洗訖布藥。
諸長老比丘尼見，呵責言：汝已離欲，故可如此，若未離欲人，不當犯大事耶？乃至今為諸比丘尼結戒，亦如上說。從今，是戒應如是說：
若比丘尼，不白僧，輒使男子治病，波逸提。
若欲令男子治病，應打犍稚集僧，來在病人前，然後衣裹身體，唯留可應治處。
式叉摩那、沙彌尼突吉羅。若女人治，不犯。
爾時，諸比丘尼夜輒開都門出，不語後人令閉，夜有賊來，奪諸比丘尼衣缽。
諸長老比丘尼種種呵責，乃至今為諸比丘尼結戒，亦如上說。從今，是戒應如是說：
若比丘尼，夜輒開都門出，不語餘比丘尼令閉，波逸提。
式叉摩那、沙彌尼突吉羅。無恐怖處不犯。
爾時，諸比丘尼非時到白衣家。有一家大富，賊常欲劫之而未得，便借問行人：誰出入此家者？有人言：偷羅難陁比丘尼與此家善，數相往返。賊便往語偷羅難陁言：阿夷，某甲喚汝。即從語暮往，主人為開門，賊便突入，劫物蕩盡。主人瞋呵言：若此比丘尼不非時來，我不開門，不遭此難。供養望福，而反致禍，與養怨家，有何等異？
諸長老比丘尼種種呵責，乃至今為諸比丘尼結戒，亦如上說。從今，是戒應如是說：若比丘尼，非時入白衣家，波逸提。
復有諸比丘尼，白衣呼，不敢往。以是白佛。佛以是事集二部僧，告諸比丘：今聽比丘尼，白衣喚得往。從今，是戒應如是說：
若比丘尼，白衣不喚，非時入其家，波逸提。
非時者，從中後至明相未出。
若白衣喚，應詳察彼使是可信人不，又應審問知其虛實。若猶有疑，至門應先問其家竟為喚不，然後乃入。復應籌量非是可畏時不。
若非時往白衣家，一腳出門，突吉羅；兩腳出，波逸提。式叉摩那、沙彌尼突吉羅。
爾時，有居士請比丘尼僧食。諸比丘尼食前著衣持缽，往到其家，從作食人索飲，或索釜燋，或索飯。作食人作是念：今辦此食正為此輩，前與、後與，亦復何在？便盡與之，飯飲都盡。主人至時，打犍槌集僧，敕使下食。作食人具以事荅。居士便譏呵言：此諸比丘尼如小兒，不能小忍，貪食如此，何道之有？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼受請，主人未唱，隨意食食者，波逸提。
若未唱隨意食食，口口波逸提。式叉摩那、沙彌尼突吉羅。
爾時，諸比丘尼如法作驅出羯磨竟，被驅比丘尼不肯去。諸長老比丘尼種種呵責言：被驅出羯磨與不被驅出羯磨有何等異？乃至今為諸比丘尼結戒，亦如上說。從今，是戒應如是說：
若比丘尼，被驅出羯磨不去者，波逸提。
驅出羯磨者，白四羯磨。式叉摩那、沙彌尼突吉羅。若病，若八難起，若非法羯磨，皆不犯。
爾時，諸比丘尼如法集僧時，有比丘尼不即往，諸比丘尼待之，以妨行道。諸長老比丘尼種種呵責，乃至今為諸比丘尼結戒，亦如上說。從今，是戒應如是說：
若比丘尼，僧如法集會，不即往，波逸提。
式叉摩那、沙彌尼突吉羅。若病，若不聞，若八難起，不犯。
爾時，諸比丘尼往觀歌舞作伎，生染著心，不復樂道，遂有反俗、作外道者。諸白衣見，譏呵言：此等觀歌舞作伎，如婬女人，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，觀歌舞作伎，波逸提。
式叉摩那、沙彌尼突吉羅。不犯如觀王宮、觀畫中說。
爾時，諸比丘尼往至邊地，邊地人抄取作婢，或奪衣缽，或破梵行。諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，往邊地，波逸提。
邊地者，無比丘、比丘尼處。式叉摩那、沙彌尼突吉羅。若飛行，不犯。
爾時，諸比丘尼度二根人。諸白衣譏呵言：云何比丘尼度二根人？無可度不可度者，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，度二根人，波逸提。
若疑應先看。發心乃至三羯磨未竟，突吉羅；竟，和尚波逸提，餘尼師僧突吉羅。
爾時，諸比丘尼度二道合作一道女人。諸長老比丘尼種種呵責，乃至今為諸比丘尼結戒，亦如上說。從今，是戒應如是說：
若比丘尼，度二道合作一道女人，波逸提。
若度竟有是病，不犯。餘如上說。
爾時，諸比丘尼度常有月水女人，行乞食，血流污腳。諸白衣見，惡賤譏呵，言：諸比丘尼無可度不可度。度如此輩，污人床席。無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，度常有月水女人，波逸提。
餘如上說。
爾時，諸比丘尼不禮比丘，不迎，不送，亦不請坐。諸比丘瞋，不復教誡。諸比丘尼愚闇無知，不能學戒。
諸長老比丘尼見，種種呵責，以是白佛。
佛以是事集二部僧，問諸比丘尼：汝等實爾不？荅言：實爾，世尊！佛種種呵責言：我先不說八敬法，應禮比丘耶？從今，是戒應如是說：
若比丘尼，見比丘，不起、不禮、不請坐，波逸提。
式叉摩那、沙彌尼突吉羅。若病，若先有怨嫌不共語，不犯。
爾時，諸比丘尼作是念：佛不聽我等剃隱處毛，今當火燒。即便燒之。時有婆羅門，失羊覓之，到比丘尼巷，聞燒毛氣，謂比丘尼偷殺其羊。便至王所，以事白王。王即呼比丘尼，問言：阿夷，殺婆羅門羊不？荅言：不殺。又問：若不殺，那得有燒羊毛氣？便以實荅。王聞大笑，即放令去。諸臣聞之，譏呵言：云何比丘尼不念行道，乃燒隱處毛？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，燒隱處毛，波逸提。
餘如剃隱處毛中說。
爾時，諸比丘尼不著僧祇支，往白衣舍，風吹上衣，露其身體。諸白衣見，便弄，共說麤惡語。以此羞恥。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，不著僧祇支，入白衣家，波逸提。
式叉摩那、沙彌尼突吉羅。若浣、染、打、縫，若無，皆不犯。
爾時，諸比丘尼與白衣對坐，臨身相近說法，似若私語，於中生染著心，遂致返俗、作外道者。諸白衣譏呵。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，與白衣對坐，臨身相近說法，波逸提。
式叉摩那、沙彌尼，突吉羅。
爾時，諸比丘尼自歌舞。諸居士譏呵言：此比丘尼自歌舞，如婬女。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，自歌舞，波逸提。
式叉摩那、沙彌尼突吉羅。
爾時，諸比丘尼遮受迦絺那衣，諸比丘尼待久不至，妨廢行道。諸長老比丘尼種種呵責，乃至今為諸比丘尼結戒，亦如上說。從今，是戒應如是說：
若比丘尼，遮受迦絺那衣，波逸提。
若病，若不聞，不犯。
爾時，諸比丘尼遮捨迦絺那衣，乃至今為諸比丘尼結戒，亦如上說。從今，是戒應如是說：
若比丘尼，遮捨迦絺那衣，波逸提。
餘如上說。
爾時，差摩比丘尼聰明機辯，難問諸比丘。諸比丘不能荅，便大羞恥，後見諸比丘尼輒下路避之。遂無復教誡比丘尼者，愚闇無知，不能學戒。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：若比丘尼，問難比丘，波逸提。
有諸比丘尼有疑，不敢問難，以此復愚闇無知，不能學戒。以是白佛。
佛以是事集二部僧，告諸比丘：今聽諸比丘尼先白比丘，聽問者問。從今，是戒應如是說：
若比丘尼，不白比丘，輒問義者，波逸提。
式叉摩那、沙彌尼突吉羅。
爾時，跋難陁常出入偷羅難陁比丘尼所。後時著衣持缽，往到彼所，坐起輕脫，更相見形，跋難陁遂失不淨。偷羅難陁取內衣浣，以不淨自內形中，遂乃有娠。諸比丘尼見，問言：汝不修梵行耶？荅言：非不修梵行。我以男子不淨，自內形中，致此娠耳。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，以男子不淨，自內形中，波逸提。
式叉摩那、沙彌尼突吉羅。
爾時，諸比丘尼作外道事火法，然火及誦其咒語。諸居士譏呵言：此等尚不能淨其見，何得有道？無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，作外道事火法，然火，波逸提。
若以邪見作之，偷蘭遮。若作種種諸外道事，皆波逸提。式叉摩那、沙彌尼，突吉羅。
爾時，諸比丘尼在有人處浴，眾人見之，觀看戲弄。諸長老比丘尼見，種種呵責，乃至今為諸比丘尼結戒，亦如上說。從今，是戒應如是說：
若比丘尼，在有人處浴，波逸提。
式叉摩那、沙彌尼突吉羅。
爾時，諸比丘尼誦外道咒術。諸白衣譏呵：此等誦外道咒，無求道心。乃至今為諸比丘尼結戒，皆如誦治病經方中說。從今，是戒應如是說：
若比丘尼，誦外道咒術，若教人誦，波逸提。
式叉摩那、沙彌尼突吉羅。
爾時，諸比丘尼眾自授具足戒，彼愚闇無知，不能學戒。諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，一眾授具足戒，波逸提。
發心乃至白四羯磨未竟，突吉羅；竟，和尚波逸提，餘師僧突吉羅。
爾時，諸比丘尼自作畜眾羯磨，自作二歲學戒羯磨，自授二歲學戒，不能教誡弟子，愚闇無知，不能學戒。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，自作畜眾羯磨，波逸提。
若比丘尼，自作二歲學戒羯磨，波逸提。
若比丘尼，自授二歲學戒，波逸提。
餘如上說。
爾時。諸比丘尼作二歲學戒竟羯磨，經宿乃與受具足戒，中閒有難，遂不得受具足戒。諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，作二歲學戒竟羯磨，經宿乃授具足戒，波逸提。
發心乃至明相未出，突吉羅；明相出已，和尚波逸提，餘師眾突吉羅。若病，若難起，若僧不集會，不犯。
爾時，諸比丘尼作二歲學戒羯磨竟，經宿乃授其學戒，其中難起，遂不得受。諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，作二歲學戒羯磨竟，經宿乃授其學戒，波逸提。
發心乃至明相未出，突吉羅；明相出已，和尚波逸提，餘師眾突吉羅。不犯如上說。
爾時，諸比丘尼自織作衣，諸白衣譏呵言：云何比丘尼不念行道，身自織作，如餘織師？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，自織作衣著，波逸提。
若織擲梭，擲擲波逸提。式叉摩那、沙彌尼突吉羅。若織腰繩、禪帶，不犯。
爾時，波斯匿王左右人及諸比丘尼於恐怖處遊看，為賊所剝，或破梵行，或虜將去。餘比丘尼以是白王。王言：我今不得自在，當奈比丘尼何？
諸長老比丘尼聞，種種呵責言：何以於恐怖處遊行？乃至今為諸比丘尼結戒，亦如上說。從今，是戒應如是說：
若比丘尼，國內恐怖處，於中遊行，波逸提。
式叉摩那、沙彌尼突吉羅。若先在路行，後有難起，不犯。
爾時，諸比丘尼自作己像，亦使人作。時偷羅難陁亦使人作，見己像已，生染著心，作是念：我色貌如是，云何毀之，修於梵行？諸長老比丘尼見，種種呵責，乃至今為諸比丘尼結戒，亦如上說。從今，是戒應如是說：
若比丘尼，自作己像，若使人作，波逸提。
作己像者，或畫，或以木，或以泥。式叉摩那、沙彌尼突吉羅。若人密作之，不犯。
爾時，諸比丘尼莊嚴女人，便生不樂道心，遂致反俗、作外道者。諸白衣譏呵言：云何比丘尼莊嚴女人，如莊母耶？與自莊嚴有何等異？不念行道，但作邪飾，無沙門行，破沙門法。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，莊嚴女人，波逸提。
莊嚴者，為其梳頭，乃至插一華，著一釧；一一波逸提。式叉摩那、沙彌尼突吉羅。
爾時，諸比丘尼水中洗浴，逆流行，為水所觸，生愛欲心，遂致反俗、作外道者。諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，水中逆流行，波逸提。
若逆流行，步步波逸提；失不淨，偷羅遮。式叉摩那、沙彌尼突吉羅。若無欲心，不犯。
爾時，諸比丘尼仰臥屋溜處，渧入形中，生愛欲心，遂致反俗、作外道者。諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，仰臥水來下處，波逸提。
餘如上說。
爾時，諸比丘尼以繩纏腰，欲使細好，生愛欲心。諸白衣譏呵言：此等治腰使細，如婬女人，無有道心，但作邪事。
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，治腰使細，波逸提。
式叉摩那、沙彌尼突吉羅。
爾時，諸比丘尼種種治身令好，生愛欲心，乃至今為諸比丘尼結戒，亦如上說。從今，是戒應如是說：
若比丘尼，種種治身，波逸提。
餘如上說。
爾時，諸比丘尼如妓女法著衣，生不樂道心，遂至反俗，乃至今為諸比丘尼結戒，亦如上說。從今，是戒應如是說：
若比丘尼，如妓女法著衣，波逸提。
式叉摩那、沙彌尼突吉羅。
爾時，諸比丘尼如白衣婦女法著衣，生不樂道心，乃至今為諸比丘尼結戒，亦如上說。從今，是戒應如是說：
若比丘尼，如白衣婦女法著衣，波逸提。
餘如上說。
爾時，諸比丘尼以欲心自觀形體，生愛欲意，乃至今為諸比丘尼結戒，亦如上說。從今，是戒應如是說：
若比丘尼，以欲心自觀形體，波逸提。
式叉摩那、沙彌尼突吉羅。
爾時，諸比丘尼照鏡，生不樂道心，乃至今為諸比丘尼結戒，亦如上說。從今，是戒應如是說：
若比丘尼，照鏡，波逸提。
若水中照，突吉羅。式叉摩那、沙彌尼突吉羅。若面有瘡照看，不犯。
爾時，諸比丘尼種種自卜亦從他卜。諸白衣譏呵言：此等不捨邪見，何應得道？
諸長老比丘尼聞，種種呵責，乃至今為諸比丘尼結戒，亦如上說。從今，是戒應如是說：
若比丘尼，自卜，若就他卜，波逸提。
式叉摩那、沙彌尼突吉羅。
爾時，諸比丘尼共私論議：我等出家當得究竟，為不得究竟？為應罷道，不應罷道？若罷道者，得好婿不？兒子多少？相祿云何？因此論說，生世俗情，不復樂道，遂致反俗、作外道者。
諸長老比丘尼聞，種種呵責言：云何比丘尼作世俗論，以忘道意？乃至今為諸比丘尼結戒，亦如上說。從今，是戒應如是說：
若比丘尼，隨世俗論者，波逸提。
式叉摩那、沙彌尼突吉羅。
爾時，諸比丘尼好食酥，數從人乞。諸白衣譏呵言：酥令人悅澤，世人所食，云何比丘尼不求法味，貪著嗜美，求好顏色，與婬女何異？無沙門行，破沙門法。
諸長老比丘尼聞，種種呵責，以是白佛。
佛以是事集二部僧，問諸比丘尼：汝等實爾不？荅言：實爾，世尊！佛種種呵責已，告諸比丘：今為諸比丘尼結戒波羅提提舍尼法。從今，是戒應如是說：若比丘尼食酥，應諸比丘尼邊悔過：我墮可呵法，今向諸阿夷悔過！是名悔過法。
時諸比丘尼於僧中食、請家食及乞食，得酥不敢噉。以是白佛。佛以是事集二部僧，告諸比丘：今聽比丘尼，不乞得酥應噉。從今，是戒應如是說：若比丘尼乞酥食，是比丘尼應諸比丘尼邊悔過：我墮可呵法，今向諸阿夷悔過！是名悔過法。
有諸病比丘尼須酥不敢乞，以是白佛。佛以是事集二部僧，告諸比丘：今聽病比丘尼乞酥食。從今，是戒應如是說：
若比丘尼，無病，自為乞酥食，是比丘尼應諸比丘尼邊悔過：我墮可呵法，今向諸阿夷悔過！是名悔過法。
式叉摩那、沙彌尼突吉羅。
比丘尼乞油、乞蜜、乞石蜜、乞乳、乞酪、乞魚、乞肉，皆如上說。
爾時，優波離問佛：世尊已為諸比丘結應學法：不高著下衣，應當學乃至樹過人不得上，除大因緣，應當學。我當云何持？佛言：應作二部僧持。從今，是戒應如是說：
不高著下衣，應當學。
不下著下衣；
不參差著下衣；
不如多羅葉著下衣；
不如象鼻著下衣；
不如圓㮈著下衣；
不細襵著下衣；
不高披衣；
不下披衣；
不參差披衣；
好覆身入白衣舍；
好覆身入白衣舍坐；
不反抄衣著右肩上，入白衣舍；
不反抄衣著右肩上，白衣舍坐；
不反抄衣著左肩上，入白衣舍；
不反抄衣著左肩上，白衣舍坐；
不左右反抄衣著兩肩上，入白衣舍；
不左右反抄衣著兩肩上，白衣舍坐；
不搖身入白衣舍；
不搖身白衣舍坐；
不搖頭入白衣舍；
不搖頭白衣舍坐；
不搖肩入白衣舍；
不搖肩入白衣舍坐；
不攜手入白衣舍；
不攜手白衣舍坐；
不隱人入白衣舍；
不隱人白衣舍坐；
不扠腰入白衣舍；
不扠腰白衣舍坐；
不拄頰入白衣舍；
不拄頰白衣舍坐；
不掉臂入白衣舍；
不掉臂白衣舍坐；
不高視入白衣舍；
不高視白衣舍坐；
不左右顧視入白衣舍；
不左右顧視白衣舍坐；
不蹲行入白衣舍；
不蹲行白衣舍坐；
不企行入白衣舍；
不企行白衣舍坐；
不覆頭入白衣舍；
不覆頭白衣舍坐；
不戲笑入白衣舍；
不戲笑白衣舍坐；
不高聲入白衣舍；
不高聲白衣舍坐；
庠序入白衣舍；
庠序白衣舍坐；
一心受食；
不溢缽受食；
羹飯俱食；
不於缽中處處取食；
不刳中央食；
不曲指抆缽食；
不嗅食食；
諦視缽食；
不棄飯食；
不以食手捉淨飲器；
不吸食食；
不嚼食作聲；
不舐取食；
不滿手食食；
不大張口食；
飯未至，不大張口待；
不縮鼻食；
不含食語；
不脹頰食；
不嚙半食；
不舒臂取食；
不振手食；
不吐舌食；
不含吞食；
不揣飯遙擲口中；
不以缽中有飯水灑白衣屋內；
不以飯覆羹，更望得；
不嫌呵食；
不為己索益食；
不嫌心視比坐缽食。
不立大小便，除病；
不大小便淨水中，除病；
不大小便生草、菜上，除病；
人著屐，不應為說法，除病；
人著革屣，不應為說法，除病；
人現胸，不應為說法，除病；
人坐，比丘尼立，不應為說法，除病；
人在高坐，比丘尼在下，不應為說法，除病；
人臥，比丘尼坐，不應為說法，除病；
人在前，比丘尼在後，不應為說法，除病；
人在道中，比丘尼在道外，不應為說法，除病；
不為覆頭人說法，除病；
不為反抄衣人說法，除病；
不為左右反抄衣人說法，除病；
不為持蓋覆身人說法，除病；
不為騎乘人說法，除病；
不為拄杖人說法，除病；
不為捉刀人說法；
不為捉弓箭人說法。
樹過人不得上，除大因緣，應當學。大因緣者，惡獸諸難，是名大因緣。
佛在王舍城，告諸比丘：過去有王，名曰鬱摩，有四庶子，一名照目，二名聰目，三名調伏象，四名尼樓，聰明遠達，並有威德。第一夫人有子，名曰長生，頑薄醜陋，眾人所賤。夫人念言：我子雖長，才不及物，而彼四子並有威德，國祚所歸，必鍾此等。當設何計，固子基業？復作是念：王見信愛，兼餘夫人，正當先以情求，次以理感耳。即如其念，便自嚴飾，於王入時，倍加承敬，王欲親近，即便啼泣。王問其故，夫人荅言：微願不遂，於是盡矣！王言：汝願理茍可從，誓不相違。便白王言：王之四子並有威德，我子雖長，才不及物，承係大業，必為陵奪，若王擯斥四子，我情乃安。王言：四子孝友，於國無愆，我今云何而得擯黜？夫人又言：我心劬勞，實兼家國。王此四子並有威德，民各懷附已，一旦競逐，必相殄滅，大國之祚，何必王後？王言：止，止，勿復有言！即呼四子，敕令出國。四子奉命，即便莊嚴。時四子母及同生姊妹，咸求同去，又諸力士、百工、婆羅門、長者、居士、一切人民，多樂隨從。王悉聽之。
於是四子拜辭而去，度傍耆羅河，到雪山北，土地平廣，四望清淨，又多名果、異類禽獸。四子見之，呼婆羅門、長者、居士住，共議言：所經諸處，無勝此者，可以居乎？咸無異議，即便頓止，營建城邑。數年之中，歸者如市，漸漸熾盛，遂成大國。
去後數年，父王思子，問群臣言：我四子者今在何許？荅言：在雪山北，近舍夷林，築城營邑，人民熾盛，地沃野豐，衣食無乏。王聞三歎：我子有能！如是三歎。從是遂號釋迦種也。
尼樓有子，名象頭羅，象頭羅子名瞿頭羅，瞿頭羅子名尼休羅，尼休羅有四子，一名淨飯，二名白飯，三名斛飯，四名甘露飯。淨飯王有二子，一名菩薩，二名難陁。白飯有二子，一名阿難陁，二名調達。斛飯有二子，一名摩訶男，二名阿那律。甘露飯有二子，一名婆婆，二名拔提。菩薩有子，名羅睺羅。
菩薩少有出家志，父王恐其學道，常以五欲而娛樂之。至年十四，嚴駕遊觀，出東城門，遙見老人，頭白背僂，拄杖羸步，問御者曰：此為何人？荅曰：老人也。又問：何謂為老？荅曰：年耆根熟，形變色衰，坐起苦極，餘命無幾，故謂之老。菩薩曰：吾免之乎？荅曰：未也。便迴駕還宮，自念未離老法，愁憂不樂。
王問御者：太子出為樂不？荅言：不樂。又問：何故？荅曰：遙見老人，是故不樂。王恐相師言實，出家不久，復增五欲，以娛樂之。
菩薩久後復敕御者嚴駕遊觀，出南城門，遙見病人，形體羸瘦，倚門喘息，問御者曰：此為何人？荅曰：病人也。又問：何謂為病？荅曰：四大增損，飲食不能，氣息羸微，命在漏刻，故謂之病。又問：吾免之乎？荅曰：未也。便迴駕還宮，自念未離老、病，更增愁憂。
王復問御者：太子此出樂不？荅言：逾更不樂。又問：何故？荅曰：遙見病人，是故不樂。王恐出家不久，復增五欲，晝夜娛樂。
菩薩久後復敕御者嚴駕遊觀，出西城門，遙見死人舁屍在前，室家男女哀號隨後，問御者曰：此為何人？荅曰：死人也。又問：何謂為死？荅曰：氣絕神逝，無所復知，棄之空野，長離親戚，故謂之死。又問：吾免之乎？荅曰：未也。菩薩自念未離老、病、死法，更增愁憂。即迴車還。遙見一人，剃除鬚髮，法服擎缽，視地而行，問御者曰：此為何人，衣服異世？荅曰：出家人也。又問：何謂出家？荅曰：善自調伏，具諸威儀，常行忍辱，憐愍眾生，故謂出家。菩薩聞已，三稱：善哉！唯是為快！至便下車，恭敬而問：何故形服與世絕異？荅亦如上。菩薩復三稱：善哉！惟是為快！登車向宮。
有一女人，遙見菩薩，生欲愛心，即說偈言：母有此子樂，其父亦甚歡，女人有此婿，樂過於泥洹。菩薩聞說泥洹聲，歡喜踊躍，自念：我何當得此無上泥洹？還宮思惟，未離生、老、病、死之法。
王問御者：太子今出樂不？荅言：始出不悅，還時甚樂。又問：何故？荅曰：出逢死人，是故不悅。還見比丘，是故歡樂。王復念曰：相師言實，出家必矣。復增五欲，晝夜娛樂。
菩薩為諸伎女所娛樂已，便得蹔眠，眾伎女輩皆淳昏而寐。菩薩尋覺，觀諸伎直更相荷枕，或露形體，如木人狀，鼻涕目淚，口中流涎，琴瑟箏笛，縱撗在地。又見宮殿，猶如丘墓。菩薩見已，三反稱言：禍哉！禍哉！走視父王所住宮殿，宮殿變狀亦復如是，復稱禍哉！，深生厭離。
於是菩薩敕奴闡陁：汝起被馬，勿令人聞。闡陁白言：夜非行時，不應遊觀，又無怨敵逼於上宮，不審何故夜敕被馬？太子荅言：有大怨敵，汝不知耶？老、病、死怨，怨之大者。汝速被馬，勿得稽留。即被白馬，牽至中庭，白言：馬已來此。菩薩便到馬所，將欲跨之，馬大悲鳴。天神恐有留難，即散馬聲，令人不聞。
菩薩跨馬向閤，閤即自開，復向城門，門亦自開，既出門已，向阿㝹耶林。去城不遠，便下馬，脫寶衣，語闡陁言：汝可牽馬并持寶衣還宮，道吾拜白父母，今辭學道，不久當還，願不垂憂。闡陁涕泣，長跪白言：相師昔記太子當為轉輪聖王，七寶、千子，主四天下，正法御世，不用兵杖，自然太平，而今云何棄此王位，脫身寶衣，受苦山野？菩薩反問：相師爾時復何所記？荅言：若不樂天下，出家學道，當成無上等正覺道。菩薩語言：汝聞此語，今何為憂？但速還歸，啟白父母：設我骸骨枯腐，不盡生、老、病、死之原，終不還反。於是闡陁悲泣前禮，右繞三匝，牽馬持寶衣還宮。
菩薩前行，見一獵人著袈裟衣，往至其所，以所著衣，價直百千，用以貿之，得著而去。菩薩復前向須摩那樹，樹下有剃頭師，求令除髮，即為剃之。釋提桓因如屈伸臂頃，至菩薩前，以衣承髮，持還天宮。剃已作是念：我今已為出家，自然具戒。於是漸漸遊行，到王舍城。
瓶沙王少有五願：一者，父王登遐，我當紹位；二者，願為王時，遇佛出世；三者，願身見佛，親近供養；四者，願發喜心，得聞正法；五者，願聞法已，即得信解。菩薩入城乞食，威儀庠序，視地而行，時未有缽，持蓮華葉，展轉道路，葉不離根。時王與諸群臣於高樓上遙見菩薩，以為奇雅，顧語眾臣：未曾見聞若斯人比，必是神聖！咸皆白言：昔聞雪山北迦維羅衛城，王名淨飯，生子名菩薩，相師相之，若在家者，當為轉輪聖王，主四天下，七寶自至所謂輪寶、象寶、馬寶、珠寶、女寶、臣寶、主兵寶，王有千子，勇健多力，以法御世，兵杖不用，自然太平。若不樂世閒，出家學道，道成號佛，度人生死。聞已出家，此人必是。王聞是語，便大歡喜言：吾昔五願，一願已果，餘有四願，今必獲矣。即敕二人：往視菩薩於何憩止，吾當出詣。受教馳往，見菩薩乞食畢，還波羅㮏山，向波旬國，結跏趺坐。一人住視，一人還白。
王即嚴駕，出詣菩薩，止頓山下，王步上山，至菩薩所。菩薩言：善來，大王。得無疲極？王即稽首禮足，卻坐一面，白菩薩言：本生何國，何姓出家？菩薩荅曰：生雪山北舍夷國迦維羅衛城，父名淨飯，姓曰瞿曇。王欲試菩薩，語言：比丘族姓尊貴，世為王胄，聖德自然，應君四海，四海顒顒，莫不企仰；若能降志，亦當稱蕃，北面相事。菩薩荅曰：位莫尊轉輪王，吾已棄之，況四海乎？所以出家求道，欲度一切生死大苦，何不請我道成先度，乃反區區以此相要？王言：善哉，斯語甚快！道成之日，願先度我及此國人！菩薩許之。王大歡喜，禮足辭退。
王去後，菩薩便向菩提樹。去樹不遠，見一人刈草，名曰吉安，從乞少草，持至樹下敷已，結跏趺坐，直身正意，繫念在前。即除五蓋，離欲、惡、不善法，乃至得第四禪，遊戲其中，通三十七道品之行，以此淨心，三明洞照，所謂宿命明、他心明、漏盡明，如瑞應本起中說。
於是起到鬱鞞羅聚落，始得佛道，坐林樹下，初夜逆、順觀十二緣，緣是故有是，緣滅則是滅，所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老、死、憂悲苦惱，若無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、死、憂、悲、苦惱皆滅，見此義已，即說偈言：
生緣法皆爾，梵志初始禪，既知此緣法，能除一切疑。
生緣法皆爾，梵志初始禪，既知此緣法，能除一切苦。
生緣法皆爾，梵志初始禪，破魔之闇冥，如日昇虛空。
爾時，世尊身有風患，摩修羅山神即取訶梨勒果奉佛，願佛食之，以除風患。佛受為食，風患即除。結跏趺坐，七日受解脫樂，過七日已，從三昧起，遊行人閒。
時有五百賈客乘五百乘車，中有二大人，一名離謂，二名波利。二人昔善知識，死為善神，恒隨逐之，作是念：今佛始成大道，未有獻食者，我今當令二人飯佛，使長夜獲安。即以神力，車牛皆躓。眾人怖懼，四向求神。彼神於空中語言：汝等莫怖！汝等莫怖！今佛、世尊初成大道，靜坐七日，從定起遊行，坐彼樹下，未有獻食者。汝奉上麨蜜，長夜獲安。
眾人歡喜，即和麨蜜，俱詣樹下。遙見世尊，姿容挺特，諸根寂定，有三十二大人之相，圓光一尋，猶若金山。前禮佛足，奉上麨蜜。
世尊作是念：過去諸佛皆以缽受，當來諸佛亦復如是，我今亦應用缽受施。四天王知佛意，各取一自然香淨石缽以奉世尊，白言：惟願哀納我等此器，受賈人施。
佛復惟念：若取一王缽，不可餘王意。便悉受四缽，累左手中，右手按之，合成一缽，以用受施。受已語言：汝等當歸依佛，歸依法。即受二自歸。是為人中，二賈客最初受二自歸。便為說隨喜咒願之偈：
二足汝安隱，四足亦安隱，去亦得安隱，還亦得安隱。
如耕田有望，下種亦有望，汝今入海望，獲果亦如彼。
爾時世尊說此偈已，更為賈人說種種妙法，示教利喜已，復至一樹下食麨蜜。食麨蜜已，復結跏趺坐，入定七日，受解脫樂。過七日已，到文鱗龍所，坐一樹下，龍從水出，以非人食奉上世尊。佛受食已，復入定七日，受解脫樂。時雨七日，其雲甚黑，使人毛豎。龍作是念：今雨可畏，我寧可化作大身，繞佛七匝，頭覆佛上，勿使風雨、蚊蝱惱亂世尊！即便作之。
世尊過七日已，從三昧起。龍見雨止，空中清明，捨其本形，化作年少，稽首白佛：我化大身，圍繞七匝，頭覆佛上，欲以障蔽風雨、蚊蝱，不為觸惱。
佛以此義，便說偈言：
靜處遠離樂，聞法見法樂，不惱世閒樂，能慈眾生樂，
世閒離欲樂，等度恩愛樂，能伏我慢者，是為最上樂。
佛說偈已，起到鬱鞞羅斯那聚落，入村乞食，次到斯那婆羅門舍，於門外默然立。彼女須闍陁見佛威相殊妙，前取佛缽，盛滿美食，以奉世尊。佛受食已，語言：汝可歸依佛，歸依法。即受二自歸。是為女人中，須闍陁最初受二自歸，為優婆夷。
佛食已，復還菩提樹下，結跏趺坐，三昧七日，受解脫樂。過七日已，從三昧起，著衣持缽，復到其舍，斯那奉食，受二自歸，亦如上說。佛後復往其舍，其婦見佛，奉食、受二自歸，亦如上說。佛後復往其舍，彼姊妹四人見佛，奉食、受二自歸，亦如上說。
佛食已，復還菩提樹下，三昧七日起，向阿豫波羅尼拘類樹，中路見一女人鑽酪作酥，便從乞食。彼女取缽，盛滿酪奉佛，受二自歸，亦如上說。
佛食已，前到樹下，三昧七日，過七日已，從三昧起，作是念：我所得法，甚深微妙，難解難見，寂寞無為，智者所知，非愚所及。眾生樂著三界窟宅，集此諸業，何緣能悟十二因緣甚深微妙難見之法？又復息一切行，截斷諸流，盡恩愛原，無餘泥洹，益復甚難。若我說者，徒自疲勞，唐自枯苦。
爾時，世尊欲重明不可說義，而說偈言：
我所成佛難，若為窟宅說，逆流迴生死，深妙甚難解。
染欲之所覆，黑闇無所見，貪恚愚痴者，不能入此法。
爾時世尊以此默然而不說法。梵天王於梵天上，遙知佛意，作是念：今佛正覺興出于世，不為眾生說所悟法，世閒長衰，永處盲冥，死即當復墮三惡道。念已，如力士屈伸臂頃，於梵天沒，涌出佛前，頭面禮足，卻住一面，白佛言：惟願世尊，哀愍眾生，時為說法，自有眾生能受佛教，若不聞者，便當退落！如是三返。復以此義，說偈請佛：
先此摩竭界，常說雜穢法，願開甘露門，為演純淨義。
自我在梵宮，皆見古佛說，惟願今普眼，亦敷法堂教。
眾生沒憂惱，不離生老死，然多樂善者，願說戰勝法。
爾時世尊默然受之，即以佛眼，普觀世閒，見諸眾生，根有利鈍，有畏後世三惡道者，有能受法如大海者，有若蓮華萌芽在泥，出水、未出水不污染者，而說偈言：
先恐徒疲勞，不說甚深義，甘露今當開，一切皆應聞。
爾時梵天聞此偈已，歡喜踊躍，前禮佛足，右繞三匝，忽然不現，還於天宮。
佛作是念：甘露當開，誰應先聞？鬱頭藍弗聰明易悟，此人應先。念已欲行，天於空中白言：鬱頭藍弗亡來七日。佛言：苦哉！彼為長衰，甘露法鼓如何不聞？復更惟曰：甘露當開，誰應次聞？阿蘭迦蘭聰明易悟，次應得聞。適起欲行，天復白言：阿蘭迦蘭昨夜命終。佛言：苦哉！甘露法鼓而不得聞，生死往來，何由得息？復更惟曰：甘露當開，誰應次聞？父王昔遣五人，隨侍勞苦，此功應報，今此五人在波羅捺國仙人鹿苑中。念已便行。
未至中閒，道逢梵志，名優婆耆婆，遙見世尊，姿容挺特，諸根寂定，圓光一尋，猶若金山，便問曰：本事何師，行何道法，以致斯尊？爾時，世尊以偈荅曰：
一切智為最，無累無所染，我行不由師，自然通聖道。
惟一無有等，能令世安隱，當於波羅捺，擊甘露法鼓。
梵志復問：自說最勝，願聞其義。佛復以偈荅曰：
能除一切結，滅盡三界漏，摧破諸惡法，是故我為勝。
梵志不受，拍䏶而去。彼梵志宿世善神即於空中為說偈言：
佛始出世閒，天上天下尊，如何汝遇之，而反棄捨去？
梵志雖聞此偈，猶去不顧。
於是世尊之波羅捺，趣五人所。五人遙見佛來，共作要言：瞿曇沙門昔日食一麻一米尚不得道，今既多欲，去道遠矣。但為敷一小座，慎莫起迎、禮拜問訊。
世尊既到，五人不覺起禮，為捉衣缽，更敷好座，以水洗足。然猶輕如來，面呼姓名：某甲，可就此坐。
佛告五人：汝等愚痴，立要云何而不牢固？汝莫輕於佛，面稱姓名，自使長夜受大苦報。吾今已成無上正覺，應共一心，聽受教誡。汝若隨順，無違無逆，不久當得族姓出家，淨修梵行，現證道果，生死已盡，梵行已立，所作已作，解了五陰，止宿泥洹。
五人復言：卿先如是難行苦行，尚不得過人法，聖利滿足，況今失道，放恣多欲，過人之法，其可得乎？
佛復告曰：汝等莫輕如來無上正覺，佛不失道，亦不多欲。五人聞已，乃捨本心。
佛復告曰：世有二邊，不應親近：一者，貪著愛欲，說欲無過；二者，邪見苦形，無有道迹。捨此二邊，便得中道，生眼、智、明、覺，向於泥洹。何謂中道？所謂八正正見、正思、正語、正業、正命、正方便、正念、正定，是為中道。
復有四聖諦：苦聖諦、苦集聖諦、苦滅聖諦、苦滅道聖諦。何謂苦聖諦？所謂生苦、老苦、病苦、死苦、憂悲惱苦、怨憎會苦、愛別離苦、所求失苦。以要言之，五盛陰苦，是謂苦聖諦。何謂苦集聖諦？所謂有愛及俱生煩惱，處處樂著，是謂苦集聖諦。何謂苦滅聖諦？所謂愛斷無餘，滅盡泥洹，是謂苦滅聖諦。何謂苦滅道聖諦？所謂八正道，是謂苦滅道聖諦。
是法我先未聞，眼生、智生、明生、覺生、通生、慧生，是法應知；我先未聞，眼生乃至慧生，是法已知；我先未聞，眼生乃至慧生，是苦聖諦，是苦聖諦，應知；是苦聖諦，已知。
我先未聞，眼生乃至慧生，是苦集聖諦，是苦集聖諦，應斷；是苦集聖諦，已斷。
我先未聞，眼生乃至慧生，是苦滅聖諦，是苦滅聖諦，應證；是苦滅聖諦，已證。
我先未聞，眼生乃至慧生，是苦滅道聖諦，是苦滅道聖諦，應修；是苦滅道聖諦，已修。我先未聞，眼生乃至慧生，我已如實知。是三轉十二行法輪，得成無上正覺。
說是法時，地為六返震動，憍陳如遠塵離垢，於諸法中，得法眼淨。佛問：憍陳如，解未？憍陳如，解未？憍陳如荅言：已解，世尊！
地神聞已，告虛空神，虛空神告四天王天，四天王天告忉利天，如是展轉，至於梵天，言：佛今於波羅捺轉無上法輪，先所未轉，若沙門、婆羅門，若天若魔若梵，一切世閒所未曾轉。諸天歡喜，雨種種花，皆有光明，如星墜地，於虛空中，作天伎樂。
於是憍陳如從坐起，頂禮佛足，白佛言：世尊，願與我出家，受具足戒！佛言：善來，比丘！受具足戒，於我善說法律，能盡一切苦，淨修梵行。憍陳如鬚髮自墮，袈裟著身，缽盂在手。是為憍陳如已得出家，受具足戒，自是已後，名為阿若憍陳如。
佛便為四人說法教誡，跋提、婆頗二人得法眼淨，見法得果。見法得果已，從坐起，頂禮佛足，白佛言：世尊，願與我出家，受具足戒！佛言：善來，比丘！乃至缽盂在手，亦如上說。復為二人說法教誡，頞鞞、摩訶納得法眼淨，見法得果。見法得果已，從坐起，頂禮佛足，白佛言：世尊，願與我出家，受具足戒！佛言：善來，比丘！乃至缽盂在手，亦如上說。
佛告五比丘：汝等一心求正斷煩惱，我先亦一心求正斷煩惱，故得成無上正覺。於意云何？色為是常，為無常乎？荅：無常。又問：若無常者，為苦為樂？荅言：苦。又問：若苦，為我，為非我？荅言：非我。受、想、行、識亦如是，問荅亦如上。是故，諸比丘，色若內若外，若過去、未來、現在，皆應如實見於非我。受、想、行、識亦如是。夫為聖弟子，應作是觀，厭離無染，便得解脫，得解脫智，梵行已立，所作已作。說是法時，五比丘一切漏盡，得阿羅漢道。爾時世閒有六阿羅漢。
復有長者子，名曰耶舍，本性賢善，厭離世閒，喜樂聞法。世尊作是念：彼耶舍長者子當以信出家。便往婆羅水邊，敷草坐宿。
時彼長者子五欲自娛已，便得蹔眠，一切伎直，悉皆昏臥。長者子須臾便覺，視己屋舍，猶若丘塚，觀諸伎直，皆如木人，更相荷枕，鼻涕目淚，口中流涎，琴瑟箏笛，樂器縱撗，甚大驚怖，生厭離心。走向父所住處，見亦如是，益生厭離。即便向閤，閤忽自開，向門及大城門，皆自然開。逕趣婆羅水邊，高聲大唱：我今憂厄，無所歸趣！
爾時，世尊伸金色臂招言：童子，來此！此處無為，無有憂厄。耶舍聞佛語聲，一切憂厄豁然消除，即脫琉璃屐，著於岸邊，渡水詣佛。遙見世尊，姿容殊特，猶若金山，生歡喜心。到已，頭面禮足，卻坐一面。佛為說種種妙法，示教利喜，次說四諦苦、集、滅、道，即於坐上遠塵離垢，得法眼淨。
後伎直覺，共求耶舍，不知所在，白其父母。父母四向推求，駱驛而追，兼募人言：若知我子所在，即以其身所著寶衣與之。其父夜至城門，待開出城，見其屐迹，尋迹追之。既到水邊，見琉璃屐在岸上，乍喜乍悲，即捨屐渡水。
佛遙見之，恐壞子善心，化令有障，使子見父，而父不見子。
父問佛言：沙門，見我子不？佛言：且坐。若在此者，何憂不見？聞此語已，念言：沙門必不妄語。便前禮佛足，卻坐一面。佛為說種種妙法，示教利喜，所謂施論、戒論、生天之論，五欲過患，出生諸漏，在家染累，出家無著，說如是種種助菩提法，然後更說諸佛常所說法，所謂苦、集、盡、道。彼即於坐上遠塵離垢，得法眼淨，見法得果。見法得果已，受三自歸，次受五戒。是為諸優婆塞於人中，耶舍父最初受三歸五戒。
耶舍聞佛為父說四真諦法，漏盡意解。然後令其父子兩得相見。父語子言：汝起還家，汝母失汝，憂愁殆死。佛語其父言：若人解脫於漏，寧能還受欲不？荅言：不能。佛言：我為汝說法時，耶舍觀諸法漏盡，心得解脫。其父白佛言：佛為我說法，而使耶舍快得善利！
於是耶舍從坐起，白佛言：世尊，願與我出家，受具足戒！佛言：善來，比丘！乃至缽盂在手，亦如上說。爾時世閒有七阿羅漢。
時耶舍父從坐起，頂禮佛足，白佛言：惟願世尊與耶舍受我明日食！佛默然受之。更頂禮足，繞三匝而去，還家辦種種多美飲食。
佛至時將耶舍著衣持缽，往到其家，就座而坐。長者夫婦手自下食。食已，行澡水畢，婦取小床，於佛前坐。佛言：姊妹，汝歸依佛，歸依法，歸依比丘僧。即受三歸，次受五戒。是為耶舍母初受三自歸、五戒。
爾時世尊為耶舍母舉家大小說種種妙法，示教利喜，皆遠塵離垢，得法眼淨，見法得果。見法得果已，皆受三自歸，次受五戒。
爾時，耶舍有四友人，一名滿足，二名善博，三名離垢，四名牛主，聞耶舍於沙門瞿曇所出家修梵行，共議言：其道必勝，乃使豪族不顧世榮。我等可共到大沙門所，淨修梵行。四人欣悅，慕道於心，便往耶舍所，問言：汝所修梵行豈能具足，為最勝乎？荅言：此道無量，為最勝也。便將四人往到佛所，頂禮佛足，卻住一面。佛為說種種妙法，示教利喜，皆於坐上遠塵離垢，得法眼淨，見法得果。見法得果已，頂禮佛足，白佛言：世尊，願與我出家，受具足戒！佛言：善來，比丘！乃至缽盂在手，亦如上說。受戒未久，懃修不懈，得阿羅漢。爾時世閒有十一阿羅漢。
耶舍昔所交遊，復有五十人，聞耶舍於瞿曇所修行梵行，共議出家，乃至得阿羅漢，皆如上說。爾時世閒有六十一阿羅漢。
相師阿夷知菩薩成佛，當在波羅捺國仙人鹿苑中轉于法輪，又念：我命過後，諸弟子中，那羅摩納當紹繼我，我之供養悉當屬彼，彼必貪著，無復憶佛出興世意。我今寧可於鹿苑邊為立舍宅，教令日日三念佛當出世，若出世時，汝當於彼淨修梵行。念已，即為立宅，如念教之。阿夷不久便命過，那羅果得供養，貪著心深，都不復憶佛當出世。
時伊羅缽龍王作是念：昔迦葉佛記我：於當來過百千萬億歲，釋迦牟尼佛出現於世，佛當記汝脫龍身時。時今應至，當往見佛。
彼龍為見佛故，於六齋日，在恒水中用金缽盛銀粟，銀缽盛金粟，又莊嚴二女，而說偈言：
何者王中上？染與非染等，云何得無垢？何者名為愚？
何者流所漂？得何名為智？云何流不流，而名為解脫？
龍王說此偈已，念言：若人有能解此偈者，即是佛。若從佛聞，必示我佛處。我今不見餘沙門、婆羅門、諸天、魔、梵一切世閒有能解此偈者。念已唱言：若有能解此偈，我當與金銀缽，滿金銀粟及此二女。
爾時，眾多餘沙門、婆羅門、長者、居士競欲為龍解此偈義，龍王為說皆不能解。
爾時，那羅摩納為摩竭國人所共宗敬，皆言：此摩納有大知見，必能解之。便共往請。
摩納念言：我為一國所宗，若言不能，便當為彼眾人所棄。我雖未解，當作方便，保全此譽。便語眾人：汝皆共我往到龍所，我當解之。
於是眾人與摩納俱，恭敬圍繞，往到龍所，語龍言：可說汝偈，我當敷演。龍即說偈。摩納言：此甚易解，我七日後，當來解之。即誦其偈，先問餘沙門、婆羅門、不蘭迦葉六師等。悉不能解，皆詭瞋罵，咸言無義，欲以掩藏不解之短。
摩納復念言：師昔告我，佛當出世，於彼淨修梵行。今沙門瞿曇在鹿苑中，必能解之，我當往問。復作是念：此六師等年耆博見，尚不能解，況沙門瞿曇既自年少，出家始爾，而能解乎？復念：明闇自然，不可以先後相格，瞿曇雖少，不可輕也。念已，便到佛所，頂禮佛足，卻住一面，說龍王偈，以問於佛。
佛即為說：
第六王為上，染者與染等，不染則無垢，染者謂之愚，
愚者流所漂，能滅者為智，捨流不復流，是名為解脫。
摩納聞說偈已，深知是佛，誦習受持，至第七日往到龍所。時八萬四千人在恒水兩岸，欲聽摩納解說偈義。摩納更語龍言：說汝先偈。龍王便說。摩納即說佛所說偈，而為解之。
龍王聞偈，歡喜踊躍，念言：佛已出世，我今便為已得見佛。所以者何？我不見餘沙門、婆羅門、諸天、魔、梵一切世閒有能解此義者。念已，問摩納言：汝實語我，汝所說偈，為從誰聞？我今不見諸餘沙門、婆羅門、一切世閒有能說此偈者，惟除佛，若從佛聞。荅言：我實語汝，佛已出世，我從其聞。龍王歡喜問言：佛今在何處？我欲見之。摩納胡跪，舒右手，指佛處方言：佛今在彼。龍王益復歡喜，三返稱南無如來、應供、等正覺。便語摩納言：汝可送我往至佛所，問訊世尊。荅言：可爾。
龍王即自復身，身體長大，眼如大缽，喘息如雷，口出火光，水中逆上。八萬四千人皆亦隨從。既達渚，次化作轉輪聖王，上岸詣佛。遙見世尊，姿容殊特，猶若金山，龍王歡喜，加敬無量。
佛見龍王，稱其名曰：善來，伊羅缽龍王。龍王聞已，復加喜敬：世尊知我名！修伽陁識我名！前頂禮足，卻住一面，更說本偈，以問於佛。佛為說摩納所受之偈。
龍王聞已，先大歡喜，然後悲泣。佛問龍王：何故須臾乍喜乍悲？荅言：世尊！我憶過去迦葉佛所，淨修梵行，於後時捉紫華莖，往到佛所，問言：世尊！若比丘殺此草，得何罪？佛荅我言：以此因緣或有墮最苦地獄者。我聞此語，不信不敬，便故刺伊羅樹葉，作是念：試看有何果報？竟不捨此見，亦不悔過，命終之後，今生長壽龍中，因是業故，名我為伊羅缽龍。既受身已，復往佛所，問言：我何時當得脫此龍身？佛荅我言：當來過於百千億萬歲，有釋迦牟尼佛出現於世，彼佛當記汝得解脫時。我今既見世尊，生希有心，始知諸佛言無虛妄，是以欣笑。又念昔違佛教，今復不能受佛明戒，是以悲泣。復白佛言：願記我何時當得脫此龍身！佛言：當來過百千億萬歲，有彌勒佛出現於世，汝於爾時得脫龍身，出家受戒，廣修梵行，得盡苦原。
佛便為龍受三自歸，為優婆塞，復為八萬四千人，說種種妙法，示教利喜，所謂施論，乃至出要為樂。皆歡喜已，更為說諸佛常所說法，苦、集、盡、道。八萬四千人即於坐上遠塵離垢，得法眼淨，見法得果。見法得果已，受三自歸，次受五戒。
於是龍王語摩納言：汝今何為須此龍女？龍女多恚，或以毒火共相傷害。隨汝所須，金銀、寶物盡當相與。荅言：止！止！龍王，我不須龍女，亦不須金銀。我聞佛最後說偈，得離欲界欲故。
佛說法已，語龍王言：汝可還歸所住。龍王受教，頂禮而退。
龍王去後，摩納前禮佛足，白佛言：世尊，願與我出家，受具足戒！佛言：善來，比丘！乃至缽盂在手，亦如上說。出家未久，懃行不懈，得阿羅漢。爾時世閒有六十二阿羅漢。
於是世尊從鹿苑漸漸遊行，到娑羅林，在樹下坐。去林不遠，有一園觀。時有同友三十人，各將其婦，於中遊戲。一人無婦，雇一婬女，假好衣服，共遊此園。方欲極情肆樂，而彼婬女著其好衣忽然叛去。相助追覓，至娑羅林，遙見世尊，姿容挺特，猶若金山。見已，生希有心，皆到佛所，頂禮佛足，卻坐一面，問佛言：大沙門，見有一女人來不？佛言：寧欲自求，為欲求他？荅言：我寧自求，不求婦女。佛言：且坐，為汝說法。皆受教，更禮而坐。佛為說種種妙法，示教利喜，乃至苦、集、盡、道，三十人皆遠塵離垢，得法眼淨，見法得果。見法得果已，白佛言：願與我出家，受具足戒！佛言：善來，比丘！乃至得阿羅漢，亦如上說。爾時世閒有九十二阿羅漢。
時復有六十人為婚姻事，行過娑羅林，遙見世尊，姿容挺特，猶若金山，皆到佛所，頂禮佛足。佛為說法，乃至得阿羅漢，皆如上說。爾時世閒有百五十二阿羅漢。
於是世尊告諸比丘：汝等各各分部遊行，世閒多有賢善能受教誡者，吾今獨往優為界鬱鞞羅迦葉所而開化之。諸比丘受教，分部而去，世尊便到迦葉所。
迦葉事一毒龍，著別靜室，無敢入者，唯除迦葉。佛故投暮往到其所，求索寄止龍室中宿，荅言：甚不愛也，中有毒龍，恐相害耳。佛言：無苦，龍不害我。荅言：若不畏者，隨意入宿。佛即持草入室，敷座而坐，作是念：我當稍化龍身，使形如櫡，內於缽中，以調伏彼。適坐須臾，龍大瞋忿，身皆煙出，佛亦出煙，龍舉身火然，佛亦舉身出火，二火俱盛，龍室烔然。時迦葉及諸弟子來，繞龍室悲歎言：可惜，大沙門不用我語，為龍所害。
明旦佛以缽盛龍而出，語迦葉言：此缽毒龍，眾人所畏，今以降矣。迦葉心念：是大沙門雖神，不如我道真。世尊即以神力，如力士屈伸臂頃，持龍著世界中閒，還迦葉所。迦葉問佛：龍著何所？荅言：置世界中閒。迦葉復念：是大沙門極神，須臾之閒持龍乃著世界中閒！雖然故，不如我已得阿羅漢道。迦葉白佛：願大沙門住此，我自供養。佛言：汝若能日日自來請，我當受汝請。荅言：甚善。
去迦葉不遠，有一茂林，佛於中止，夜四天王來下侍衛，并欲聽法。四天王光明猶四火聚，迦葉夜起，見佛邊有似四大火聚，不知何等，明日請佛，白言：食具已辦，願見顧食。又問：昨夜此閒，有四光聚，似火而非，為是何等？佛言：昨夜四天王來下供養聽法，是其光耳。迦葉復念：是大沙門極大威神，乃使四天王自來供養！雖然故不如我已得阿羅漢道。佛語迦葉：汝且前去，吾隨後到。迦葉適去，佛如屈伸臂頃，到閻浮提樹，取其果還，迦葉未至，已在其坐。迦葉後至，見佛問言：我不從餘道還，亦無經過處，不見大沙門，大沙門為從何道來？佛言：汝適去後，我至閻浮提樹，取其果還，香美可食，今以與汝，可試食之。迦葉復念：大沙門有大神力，然不如我已得阿羅漢道。
佛食已，還彼林中。夜釋提桓因自下侍衛，并欲聽法。帝釋光明遍照林中，倍四天王。迦葉夜見，亦復不知是何等光。明日復來請佛，白食已辦，并問光意，佛言：昨夜，釋提桓因供養聽法，是其光耳。迦葉復念：是大沙門神則神矣，乃使帝釋自來供養！然不如我已得阿羅漢道。佛語迦葉：汝且前去，吾隨後到。迦葉適去，佛到閻浮提邊訶梨勒林，取其果還，迦葉未至，已在其坐。迦葉後至，如上而問，佛言：汝適去後，我到閻浮提邊訶梨勒林，取其果還，香美可食，今以與汝，可試食之。迦葉復如上念。
佛食已，還彼林中。夜娑婆世界主梵天王自下侍衛，并欲聽法。梵王光明倍於帝釋，迦葉夜見，亦復不知是何等光。明日復來請佛，白食已辦，并問光意，佛言：昨夜梵天王來下，供養聽法，是其光耳。迦葉復念：是大沙門神則神矣，乃使梵王自來供養！然不如我已得阿羅漢道。佛語迦葉：汝且前去，吾隨後至。迦葉適去，復到閻浮提邊阿摩勒林，取其果還，餘如上說。
佛食已，還彼林中。爾時，世尊須水澡洗，尼連禪河自然曲流，經佛邊過，令佛得用。明日迦葉復來請佛，白食已辦，見河曲流，即問：誰曲此流？佛言：我昨須水，水自曲來。迦葉復念：是大沙門神則神矣，發心念水，水為曲流！然不如我已得阿羅漢道。佛語迦葉：汝且前去，吾隨後到。迦葉適去，佛到俱耶尼，取彼牛乳，餘如上說。
佛食已，還彼林中。爾時，有斯那婆羅門婢死，棄衣塚閒，佛取持還，念：當於何浣？適發心時，釋提桓因來下，以手指地，水出成池，白佛言：可於此浣。阿毗釋迦山神送大石瓫，亦白佛言：可用浣之。復念：我拄何物，用浣此衣？去池不遠，有何睺樹，其神曲枝，令佛攀之。佛浣衣竟，於虛空中晒。迦葉明日復來請佛，白食已辦，見浣衣事，皆以問佛，佛具以荅。迦葉心念如前。佛語迦葉：汝且前去，吾隨後到。迦葉適去，佛到鬱單越，取自然粳米，餘如上說。
佛食已，還彼林中。爾時，迦葉明日節會，念言：今不請佛，若眾人見者，必當捨我，競奉事之。便止不請，佛即遙知，復到鬱單越，取食而食。過其日已，迦葉復來請佛，白食已辦，又問：佛昨不來，竟於何食？佛言：汝昨節會念言佛若來者，眾人共見，必當捨我，競奉事之，是故我到鬱單越，取食而食。迦葉復念：是大沙門神則神矣，乃知人念！然不如我已得阿羅漢道。於是佛與迦葉俱到其家，食已還彼林中。
爾時，迦葉五百弟子，皆共破薪，而斧不舉，以事白師，師言：恐大沙門所為，汝往問之。即以問佛，佛問：欲使舉不？荅言：欲舉。佛言：可去，斧自當舉。既舉，復不肯下，復以白師，師教問佛，佛問：欲使下不？荅言：爾。佛言：可去，斧自當下。既下，斧皆著薪，不得舉，復以白師，師教問佛，佛問：欲舉不？荅言：爾。佛言：可去，自舉得用。即皆得用。復欲然火，火不肯然，復以白師，師教問佛，佛問：欲使然不？荅言：爾。佛言：可去，火自當然。火即然。既然，復不肯滅。復以白師，師教問佛，佛問：欲使滅不？荅言：爾。佛言：可去，火自當滅。火即自滅。復欲寫水滅炭，水住瓶中，終不肯出。復以白師，師教問佛，佛言：欲使出不？荅言：爾。佛言：可去，水自當出。水即自出。既出，復不肯止。復以白師，師教問佛，佛言：欲使止不？荅言：爾。佛言：可去，水自當止。水即自止。
爾時，黑雲大雨七日，佛所住林及迦葉家，浩成一水。迦葉恐佛為水所漂乘船來視，乃見世尊在尼連禪河水上經行，迦葉復念：是大沙門神則神矣，水大瀑長，不為漂沒，乃方在上經行。然不如我已得阿羅漢道。於是世尊飛昇虛空，告迦葉言：汝非羅漢，何為虛妄自稱得道？迦葉白言：實爾，世尊！實爾，世尊！復白佛言：願得於大沙門所出家，受具足戒。佛言：報汝弟子未？荅言：未。佛言：可先報之。迦葉受教，即還語弟子言：汝等知不？我欲於大沙門所，淨修梵行，汝等從我為善，不樂隨意。五百弟子同聲言：我等見佛降龍已生信心，但待師耳，願皆隨從！於是師徒共往佛所，白佛言：我等師徒俱欲出家，受具足戒。佛言：善來比丘！受具足戒，於我善說法律，能盡一切苦，淨修梵行。迦葉及五百弟子鬚髮自墮，袈裟著身，缽盂在手。既受戒已，以先被服、事火之具，皆棄尼連禪河中。是為迦葉及五百弟子受具足戒。
迦葉有二弟，大名那提迦葉，小名伽耶迦葉。大弟有三百弟子，小弟有二百弟子，去兄一由旬，居在下流。見兄事火之具，隨水來下，恐兄為惡人所害，大水所漂，二弟即將五百弟子，逆水而上，見兄師徒皆作沙門，怪而問之：何故如此？荅言：此道最勝出要之法，無有過者。二弟及其五百弟子皆共議言：我兄智慧第一，而今樂之，此道必勝，皆當相與同兄出家。即共詣佛，頂禮佛足，白言：願與我等出家，受具足戒。佛言：善來比丘！乃至缽盂在手，亦如上說。
於是世尊作是念：何處多有飲食、臥具，於中教誡此故梵志千比丘僧？彼伽耶山多有飲食、臥具。念已，將千比丘往到彼所，以三事教誡。一者神足教誡，二者說法教誡，三者教敕教誡。何謂神足教誡？如神通中說。何謂說法教誡？言：比丘！當思是，不可思是，當憶念是，不憶念是，當修是，當斷是，當依是行！何謂教敕教誡？言：比丘，一切熾然。云何一切熾然？眼熾然，色熾然，眼識、眼觸、眼觸因緣生。受亦熾然，以何熾然？欲火熾然，瞋欲、痴欲熾然，乃至意、法亦如是。聖弟子聞如是法，生於厭離，無有染著，便得解脫！解脫智生，所作已作，梵行已立，不復受有。說是法時，千比丘漏盡，心得解脫也。
爾時，世尊作是念：吾昔與瓶沙王要，得道度之，今應詣彼。便與千比丘前後圍繞，漸漸遊行，向王舍城。瓶沙王聞佛成道，度優為迦葉兄弟三人及千弟子，今來此邑，即敕國界四萬二千聚落，一聚落出豪傑二人，出共迎佛。八萬四千人乘象、馬車，前後導從。爾時，春末月，熱已極盛，眾人各念：願得微陰。時釋提桓因知彼念，即化作雲蓋，涼風微起，自化為梵天，著黃色衣，執七寶杖、七寶柄拂，離地一肘，於佛前導。時摩竭人欲當佛前，帝釋驅逐，悉皆嫌之。而說偈言：
形如梵天像，執杖而躡虛，口宣柔耎語，是誰之給使？
時釋提桓因以偈荅言：
解脫一切縛，最上調御士，應供已善逝，我為彼給使。
時瓶沙王作是念：佛止宿處，我當即以此處，施佛立於精舍。佛知其意，暮宿迦蘭陁竹園。于時，大眾咸生疑念，不知佛與優為迦葉誰是弟子。佛知其眾念，便向優為迦葉而說偈言：
優為汝何見，而捨事火法？吾今親問汝，汝可如實荅。
優為迦葉以偈荅言：
常貪於美味，心馳聲色中，我見有斯垢，故捨事火業。
爾時，大眾雖聞佛與迦葉各說一偈，未悟義旨，猶有疑慮。佛知眾心，復以偈問：
五味甘人口，聲色悅人心。汝見此為垢，於何而得無？
優為迦葉復以偈荅：
我見休息道，一切無有著，不異不可異，於此捨火祠。
爾時，大眾雖重聞偈，猶懷猶豫。佛知其心，便告迦葉：汝起扇佛。即受教起扇。又語迦葉：現汝神變。即復示現種種神化，分身百億，還合為一，石壁皆過，入地如水，履水如地，坐臥空中，如鳥飛翔，舉身烔然，煙若雲起，手捫日月，平立至梵，自在無㝵，或身上出水，身下火然，或身上火然，身下出水，然後來下，稽首佛足，右繞三匝，長跪合掌白佛言：世尊是我師，我是弟子。如是三白已，語大眾言：吾之所知，下及神變，皆大師恩。於是大眾始知迦葉是佛弟子，便於佛所，喜敬無量。
諸佛常法，人心未轉，不為說法。佛知大眾既已喜敬，為說種種妙法，示教利喜，及說佛常所說法，苦集盡道。瓶沙王及八萬四千人即於坐上，遠塵離垢，得法眼淨，見法得果已，受三自歸及受五戒。於是瓶沙王稽首，請佛及僧明日中食，佛默然受，歡喜還宮，敕辦種種美膳。明旦，於竹園敷座，自出白：食具已辦。佛與大眾，隨次而坐，王手自斟酌，歡喜無惓，食已行水，在一面立，白佛言：今以此竹園奉上世尊。佛言：可以施僧，其福甚多。王復白佛：願垂納受。佛言：但以施僧，我在僧中。王便受教，以施四方僧，然後取木床，於佛前坐，為說隨喜咒願偈，如為毗蘭若所說。說已更為說種種妙法，遣還所住，王從坐起，頂禮佛足，右遶三匝而退。
爾時，世尊在羅閱祇竹園精舍。彼有一邑，名那羅陁，有故梵志，名曰沙然，受學弟子二百五十，門徒之中，有二高足，一名優波提舍，二名拘律陁。爾時，頞鞞著衣持缽，入城乞食，顏色和悅，諸根寂定，衣服齊整，視地而行。時優波提舍出遊，遙見頞鞞，威儀庠序，歎未曾有，待至便問：何所法像，衣服反常，寧有師宗，可得聞乎？頞鞞對曰：瞿曇沙門是我大師，我等所尊，從而受學。優波提舍言：汝等大師說何等法？頞鞞言：我年幼稚，學日初淺，豈能宣師廣大之義？今當為汝略說其要。我師所說：法從緣生，亦從緣滅，一切諸法，空無有主。優波提舍聞已，心悟意解，得法眼淨。便還所住，為拘律陁，說所聞法，拘律陁聞，亦離塵垢，得法眼淨。即問言：如來遊化，今在何住？荅言：今在迦蘭陁竹園。拘律陁言：如來是我等師，便可共往，禮敬問訊。優波提舍言：二百五十弟子，師臨終時，囑吾等成就，豈可不告，而獨去乎？二人即往弟子所，語言：我等欲從瞿曇沙門，淨修梵行，汝等各各隨意所樂。時二百五十弟子皆悉樂從，二人便將弟子，俱詣竹園。世尊遙見，告諸比丘：彼來二人，一名優波提舍，二名拘律陁。此二人者當於我弟子中，為最上首，智慧無量，神足第一。須臾來到，佛漸次說法，布施、持戒、生天之論，訶欲不淨，讚歎出離，即於坐上，漏盡意解，皆前白佛：願得出家，淨修梵行。佛言：善來比丘！於我法中，修行梵行，得盡苦源。即名出家受具足戒。
爾時，世尊遊羅閱祇。鬱鞞羅迦葉兄弟及千弟子，舍利弗、目揵連及二百五十弟子皆出家學道，羅閱祇諸豪貴、族姓、長者、居士，亦皆出家，大眾圍繞、集於彼國，而為說法。
佛在王舍城。爾時，世尊未教諸比丘有和尚、阿闍梨。無和尚、阿闍梨故，威儀失節，著上下衣，皆不如法，不知淨不淨事，不繫念在前，不善護諸根，入聚落乞食，受不淨食，自手取食，不從人受，人授食時，就彼手中，抄撥而取，手捻缽緣，不擎缽受，食時高聲亂語。不信樂佛法者譏訶言：此諸沙門甚於外道，無有威儀，乃至高聲亂語，無沙門行，破沙門法，其所不經過處，皆得善利。復有一病比丘，無瞻視者，由此命過。
諸長老比丘聞，種種訶責，以是白佛。佛以是事，集比丘僧，問諸比丘：汝等實爾不？荅言：實爾，世尊。佛種種訶責言：汝等云何散亂其心，行止坐臥皆不如法？訶已告諸比丘：若披著上下衣不如法，乃至食時高聲亂語，皆突吉羅。從今以十利故，聽諸比丘有和尚。和尚自然生心愛念弟子如兒，弟子自然生心敬重和尚如父，勤相教誡，更相敬嘆，則能增廣佛法，使得久住。
請和尚法：應偏袒右肩，脫革屣，胡跪，兩手捧和尚足，作是言：我某甲，今求尊為和尚，尊為我作和尚，我樂尊為和尚依止，尊為和尚故，得受具足戒。如是三求。和尚應荅：可爾，當教誡汝，汝莫放逸。
弟子應承奉和尚，若不白和尚，入聚落，突吉羅。若欲共餘比丘行，亦應白和尚，若不白，若不聽而去，皆突吉羅。若餘比丘呼共行亦如是。若欲就餘比丘，取衣缽革屣之屬，亦應白，若不白，若不聽而取，皆突吉羅。若欲與餘比丘衣缽亦如是。若餘比丘，欲為擔衣缽及為取亦應白，若不白若不聽而輒作，皆突吉羅。若餘比丘，請擔衣缽及令取，亦如是。凡有所作，乃至剃頭，若為人剃，皆應白，唯除大小便，及用楊枝。
若和尚犯麤惡罪，弟子應勤作方便，令速除滅，若不作方便，突吉羅。若僧應與和尚作別住，若行摩那埵，若行本日，若行阿浮訶那，弟子應懃作方便求僧，速與作別住乃至阿浮訶那，若不懃作，突吉羅。若和尚出罪之日，弟子應為掃灑敷坐，辦舍羅籌，集僧求羯磨比丘，若不爾，突吉羅。
若僧與和尚作訶責羯磨、驅出羯磨、依止羯磨、舉罪羯磨、下意羯磨，弟子應懃求僧令莫作，若不求僧，突吉羅。若僧必應作此諸羯磨，弟子應求莫違法，若不求，突吉羅。
若和尚病，弟子應扶侍左右。若和尚有物，應白取，易隨病食、隨病藥；若和尚無物，自有，應為易；若復自無，應為索。又應朝暮為病和尚說法。和尚病未瘥，不得遊行，若不爾，突吉羅。
若弟子犯麤惡罪，乃至病未瘥，和尚看視，亦應如是。
爾時，諸比丘一語授戒言：汝歸依佛。又有比丘，二語授戒言：汝歸依佛，歸依法。又有比丘，三語授戒言：汝歸依佛，歸依法，歸依僧。以是白佛，佛言：不應一語、二語、三語授戒。
又有比丘，作善來比丘授戒，諸長老比丘訶責：汝云何如佛作善來比丘授戒？以是白佛，佛言：不應作善來比丘授戒。
爾時，諸比丘作是念：但佛與比丘授戒，我等亦得。若得者，應云何授？以是白佛，佛言：今聽汝等與比丘授戒，應作白四羯磨授。
欲受戒者，偏露右肩，脫革屣，禮僧，右膝著地，作是白：大德僧聽！我某甲，從某甲和尚，受具足戒。今從僧乞受具足戒。願僧濟度我，慈愍故。如是三白。眾中應一知法比丘，若上座若上座等，僧中白言：大德僧聽！此某甲欲受具足戒，某甲為和尚。僧今與某甲授具足戒，和尚某甲。若僧時到，僧忍聽。白如是。
大德僧聽，此某甲欲受具足戒，某甲為和尚。僧今與某甲受具足戒，和尚某甲。誰諸長老忍默然，若不忍者說。第二、第三亦如是。
僧已忍某甲受具足戒，和尚某甲竟。僧忍默然故，是事如是持。
時諸比丘便四人乃至九人，與一人乃至眾多人授具足戒。諸長老比丘訶責，以是白佛，佛言：聽十眾授具足戒。
諸比丘便以非人、白衣、滅擯人、被舉人、自言人、不同見人、狂人、散亂心人、病壞心人、比丘尼、式叉摩那、沙彌、沙彌尼足為十眾，授具足戒。以是白佛，佛言：應如法比丘十人授具足戒。
諸比丘授眠人、醉人、狂人、散亂心人、病壞心人、異見人具足戒。以是白佛，佛言：不應授眠人乃至異見人具足戒，應如法十比丘，授如法人具足戒。
諸比丘以眠人、醉人、狂人、散亂心人、病壞心人為和尚。以是白佛，佛言：不應以此人為和尚。
諸比丘復以二人，乃至十人為和尚。以是白佛，佛言：應以一人為和尚，不應以二人乃至十人。
有諸人欲受具足戒，不能得集十如法比丘，作是念：若佛聽我於布薩時、自恣時、僧自集時，受具足戒者，無如是苦。以是白佛，佛言：聽因布薩時、自恣時、僧自集時，受具足戒。
時六群比丘與其和尚、阿闍梨不和合，便與受戒人作難。以是白佛，佛言：受戒人若無難，不應為生難，若為生難，突吉羅。
復有諸比丘，以小似片事，強與受戒人作難，或言似瞎，或言似跛，見其短小，便言未滿二十，或言父母似未聽出家。以是白佛，佛言：不應以小似片事，與授戒人作難，若作難，突吉羅。諸比丘猶為作難。以是白佛，佛言：若合和尚、阿闍梨意，應與受戒。
復有諸比丘，於界內作別眾授戒。以是白佛，佛言：應出界外，白二羯磨，作小界授戒。先應一比丘唱四方界相，一比丘白：大德僧聽！如某甲比丘所唱界相，今僧結作戒壇，共住、共布薩、共得施。若僧時到，僧忍聽。白如是。大德僧聽！如某甲比丘所唱界相，今僧結作戒壇，共住、共布薩、共得施。誰諸長老忍默然，若不忍者說。僧已結某甲比丘所唱界相，作戒壇，共住、共布薩、共得施竟。僧忍默然故，是事如是持。
諸比丘既結戒場，不捨而去。以是白佛，佛言：應白二羯磨，捨界而去。一比丘白：大德僧聽！此結界處，僧今捨是界。若僧時到，僧忍聽。白如是。大德僧聽！此結界處，僧今捨是界。誰諸長老忍默然，若不忍者說。僧已捨是界竟。僧忍默然故，是事如是持。
時諸比丘將欲受戒人至受戒處，語上座言：為作羯磨。荅言：我不誦羯磨。乃至下座亦如是，不得為受戒。以是白佛，佛言：皆應誦羯磨，若十歲已後不誦，突吉羅。
諸比丘將二欲受戒人至受戒處，欲為受戒，二人諍先，不得為受。以是白佛，佛言：先到受戒處者，應先與受戒。若二人俱到，年大者應先與受。若同年，和尚大者應先與受。若和尚復同，應一時羯磨，先稱名者先受。三人亦如是。優波離問佛：餘事亦得羯磨三人不？佛言：得。又問：得與四人作羯磨不？佛言：一切不得羯磨四人。
諸比丘將欲受戒人至受戒處，欲為受戒，遇賊被剝，殆死而還。諸比丘作是念：若世尊聽我等於僧坊內，立受戒壇者，不遭此難。以是白佛，佛言：今聽於僧坊內，白二羯磨，結作受戒場，應先白二羯磨，捨僧坊界。
一知法比丘唱言：大德僧聽！此一住處，僧共住、共布薩、共得施。先結此界今解。若僧時到，僧忍聽。白如是。大德僧聽！此一住處，僧共住、共布薩、共得施，先結此界今解。誰諸長老忍默然，若不忍者說。僧已解先所結界竟。僧忍默然故，是事如是持。
解僧坊界已，然後結戒場。應一比丘唱戒壇四方相，更一比丘白二羯磨如上說。結戒壇已，更結僧坊界。應一比丘唱四方界相，又唱除內地，更一比丘白：大德僧聽！此某甲比丘唱四方界相，及除內地。今僧結作大界共住、共布薩、共得施。若僧時到，僧忍聽。白如是。大德僧聽！此某甲比丘唱四方界相，及除內地，今僧結作大界，共住、共布薩、共得施。誰諸長老忍默然，若不忍者說。僧已結某甲比丘唱四方界相，及除內地作僧大界，共住、共布薩、共得施竟。僧忍默然故，是事如是持。
爾時，有一外道摩納，欲於正法出家受具足戒，到舍利弗所白言：與我出家，受具足戒。舍利弗不為受。如是遍至五百比丘所皆不與受，便啼哭還歸。佛以天眼觀見，問舍利弗言：此摩納何故啼哭而歸？具以事荅，又問：此人曾有一善言向諸比丘不？荅言：有。又問：有何善言？荅言：我先乞食，此人讚我言：此沙門釋子善好有德，應與食。佛言：此恩應報，汝可度之。舍利弗受教，即與受具足戒。
復有一外道摩納薄福，乞食不能得，作是念：沙門釋子乞食易得，病瘦醫藥人所樂與，我今寧可就彼出家，受具足戒。念已便到僧坊，白諸比丘言：與我出家，授具足戒。諸比丘即與授具足戒，薄福故遇僧次請食斷。諸比丘語言：汝可著衣，持缽乞食。荅言：大德，我畏乞食故，於佛法中出家，而今云何教我乞食？諸長老比丘訶責：云何度不能乞食人？以是白佛，佛言：不應度此人。度者，突吉羅。若度人時應先問：汝為何等出家？若言為飲食故，不應度；若言為求善法，厭生老病死、憂悲苦惱者，此應度。若授具足戒時，應先為說四依：依糞掃衣，依乞食，依樹下坐，依殘棄藥，能盡壽依此四事不？若言能，應為授；若言不能，不應為授。
有大長者婆羅門，厭患世閒，作是念：沙門釋子等行正法，廣修梵行，於彼出家，得盡苦際。念已即到僧坊，求出家受具足戒。諸比丘言：如來應供等正覺說四依，汝若能盡壽依此，當與汝出家，授具足戒。婆羅門言：云何為四依？諸比丘即為說，婆羅門言：此四依，世所薄賤，我不能依此。復言：若大德先與我授具足戒，然後說者，我不獲已，或能行之。於是還歸，諸比丘念言：佛若聽我等授具足戒已，然後為說四依者，不使此人於佛法退。以是白佛，佛言：聽授具足戒已，然後說四依。
爾時，諸比丘授具足戒已，在前還歸，新受戒人於後見昔私通婬女，婬女言：汝不能生活，故入道耶？荅言：我厭生老病死，憂悲苦惱，欲盡苦源故，於此中等行正法，廣修梵行。彼女復言：若如汝語，交會無期，今可共我作最後行欲。即共行之，際暮乃還，諸比丘問；汝何故住後？彼以實荅，諸比丘便驅出言：汝出去，汝滅去，比丘法中，若行此事，非沙門，非釋種子。彼比丘聞，悶絕躄地，作是言：若受戒時語我者，正使失命，豈當犯此？諸比丘以是白佛，佛言：受具足戒竟，便應為說十二法：四墮法、四喻法、四依法。
爾時，佛未聽諸比丘有阿闍梨。諸比丘和尚喪，以無和尚、阿闍梨故，披著上下衣不如法，乃至食時亂語，皆如上說。諸長老比丘以是白佛，佛言：從今以十利故，聽諸比丘有阿闍梨。阿闍梨自然生心視弟子如兒，弟子自然生心視阿闍梨如父。事事如和尚中說。
佛既聽有阿闍梨，不知有幾種阿闍梨，以是白佛。佛言：有五種阿闍梨：出家阿闍梨、教授阿闍梨、羯磨阿闍梨、受經阿闍梨、依止阿闍梨。
諸比丘不知云何是出家乃至依止阿闍梨，以是白佛。佛言：如度受沙彌戒，是名出家阿闍梨；受具足戒時，教威儀法，是名教授阿闍梨；受具足戒時，為作羯磨，是名羯磨阿闍梨；就受經乃至一日誦，是名受經阿闍梨；乃至依止住一宿，是名依止阿闍梨。
佛既聽有依止阿闍梨，便依止比丘尼、式叉摩那、沙彌、沙彌尼、狂心、亂心、病壞心人、被舉人、滅擯人、異處住人、別住人、行摩那埵人、行本日人、應出罪人、自言人、多人語人、諸羯磨人。以是白佛，佛言：不聽依止如上諸人，唯聽依止如法比丘。
此中有成乞依止，有不成乞依止，有成與依止，有不成與依止，有成受依止，有不成受依止。
不成乞依止者，若比丘從比丘尼乞依止，若從式叉摩那、沙彌、沙彌尼，乃至諸羯磨人乞依止，是名不成乞依止。若從如法比丘乞依止，而不作是語：我某甲今求尊依止，尊為我作依止。我依止尊住，尊當教誡我，我當受尊教誡。是亦不成乞依止。
成乞依止者，從如法比丘作如上乞，是名成乞依止。
不成與依止者，若比丘尼、式叉摩那、沙彌、沙彌尼，乃至諸羯磨人，與比丘依止，是名不成與依止。若於如法比丘如法乞竟，彼不語言汝莫放逸，是亦不成與依止，是名不成與依止。
成與依止者，於如法比丘如法乞竟，彼言汝莫放逸，是名成與依止。
不成受依止者，若比丘從比丘尼、式叉摩那、沙彌、沙彌尼乃至諸羯磨人受依止，皆不名受依止。若於如法比丘，不作如上語我某甲今求尊依止，乃至我當受教誡，亦不成受依止，是名不成受依止。
成受依止者，於如法比丘作如上語：我某甲今求尊依止，乃至我當受尊教誡，是名成受依止。
爾時，諸比丘便隔壁障受依止，或不恭敬覆頭、覆肩、著革屣、坐臥受依止。諸長老比丘以是白佛，佛言：應偏袒右肩，脫革屣，胡跪，合掌面前作如上語我某甲今求尊依止，乃至我當受尊教誡。
爾時，六群比丘不敬和尚、阿闍梨，不敬戒，諸餘比丘亦有效者。諸長老比丘以是白佛，佛問六群及諸比丘：汝等實爾不？荅言：實爾，世尊。佛種種訶責：汝等愚痴，云何不敬師，不敬戒？訶已告諸比丘：從今諸比丘若不敬和尚、阿闍梨，不敬戒，突吉羅。諸比丘猶有不敬者，以是白佛，佛言：應作不共語法。諸比丘便與作盡形壽不共語法，亦不相見，或驅出所住，亦與痴比丘、無罪比丘作不共語法，復不語其罪，作不共語法。以是白佛，佛言：不應盡壽與不敬和尚、阿闍梨者作不共語法，痴人、無罪人不應與作不共語法，亦不應不語其罪作不共語法。不共語有五種。一者，語言汝莫共我語；二者，汝有所作，莫白我；三者，莫入我房；四者，莫捉我衣缽，及助我作眾事；五者，莫來見我。
諸比丘便以小事作不共語法，以是白佛。佛言：不應以小事作不共語法。若弟子成就五事，師應與作不共語法。於師無慚、無愧，不敬、不愛，不供養，是為五事。無此五事，不應為作不共語法。
有諸比丘，既與弟子作不共語法，還復共語共住，弟子倍更憍慢。以是白佛，佛言：不應作不共語竟，復還共語。我不為令彼失依止故，作不共語，為調伏休息向泥洹故，作不共語法，若還共語，突吉羅。
復有諸比丘，為弟子作不共語法，餘比丘輒與共語，弟子以此倍慢於師。以是白佛，佛言：不應他與弟子作不共語法，而共語。佛既不聽他人與共語，便以此事還俗，或作外道。以是白佛，佛言：若欲教彼悔過於師者，聽得共語。
時有師與弟子作不共語，弟子不肯悔過。以是白佛，佛言：不應不悔過。應作如是悔過：偏袒右肩，右膝著地，以兩手捧師足，極自卑下，白言：我小我痴，後不敢復作。
爾時，有師不受弟子悔過。以是白佛，佛言：若還有慚愧敬愛供養，不應不受悔過。受悔過者，罪則除滅。
爾時，復有諸師，不知弟子犯戒、不犯戒，不知悔過、不悔過，見弟子犯戒，不教訶。以是白佛，佛言：師應知弟子犯戒、不犯戒，悔過、不悔過，見犯戒，應教訶。若不知不教訶，突吉羅。
爾時，常住比丘不禮來去比丘，來去比丘亦不禮常住比丘，常住比丘亦不相禮。有一比丘，到一住處不禮諸比丘。諸比丘問言：從何處來？荅言：某處來。諸比丘言：當知汝住處諸比丘皆如此憍慢，我等不應共住。以是白佛，佛言：應盡禮。若不禮，突吉羅。
復有諸比丘，或隔障禮，或遙禮，或臥口言和南，或直舉手，或小低頭。諸長老比丘種種訶責，以是白佛，佛言：不應作如是禮，應一心恭敬，脫革屣，偏袒右肩，兩膝著地，接足而禮。
有比丘，一一禮諸比丘，便失伴。以是白佛，佛言：但禮師，總禮餘人而去。
爾時，優波斯那比丘二歲，將一歲弟子到佛所，頭面禮足，卻坐一面，弟子後次禮佛，衣囊墮佛膝上。佛問優波斯那：此是誰弟子？荅言：是我弟子。佛問：汝幾歲？荅：我二歲。又問：弟子幾歲？荅言：一歲。佛種種訶責：汝所作非法，云何自未離乳，而便乳人？訶已告諸比丘：不應一歲，乃至九歲授人具足戒，十歲如法，然後得授。若未滿十歲，及不如法，授人具足戒，突吉羅。九歲猶應依止他。
佛在王舍城。爾時，有一裸形外道，極大聰明，摩竭國人謂之知者、見者，來至僧坊言：沙門釋子誰敢共我論議者？時諸比丘遊戲諸禪，不共論議，亦不共語。舍利弗作是念：彼作此語，若無人共論議者，必毀辱佛法，我今寧可與共論議。復念：此尼揵為摩竭國人之所宗敬，若我以一句義問不能通者，必失名聞，不歸大法，今當與之七日論議。念已語言：我當與汝七日論議。
時王舍城長者、居士、沙門、婆羅門咸共議言：沙門釋子舍利弗為第二師，期與尼揵第一師七日論議，當共往聽。至期，一日至于六日，論說餘事，皆使結舌，至第七日，舍利弗說欲從思想生，尼揵子說欲從對起。時舍利弗而說偈言：
世閒諸欲本，皆從思想生，住世閒欲本，而有染著心。
尼揵即以偈難：
欲若思想生，而有染著者，比丘惡覺觀，便已失梵行。
舍利弗復以偈荅：
欲非思想生，從對而起者，汝師見眾色，云何不受欲？
尼揵聞此偈已，不能加報，便生善心，欲於佛法，出家學道。時跋難陁在彼眾中，色貌姝長，而舍利弗形容短小，彼作是念：此短小比丘，才智若斯，而況堂堂者乎？便往跋難陁所，白言：與我出家，受具足戒。跋難陁即便度之。舍利弗論議竟，往到佛所，頭面禮足，卻坐一面，佛問言：汝何故與尼揵七日論議？具以事荅，佛讚言：善哉，善哉！舍利弗，汝多所憐愍，多所利益。
彼尼揵比丘問跋難陁經律，悉不能荅，便輕賤佛法，謂諸比丘都無所知，還復外道。諸長老比丘聞，訶責言：云何比丘，十歲而不知法，不能為弟子解疑，使還復外道？以是白佛，佛問跋難陁：汝實爾不？荅言：實爾，世尊。佛如上訶責已，告諸比丘：若自不知法，與人出家，受具足戒，突吉羅。
若比丘成就十法，得授人具足戒。成就戒；成就威儀，畏慎小罪；多聞能持佛所說法；善誦二部律，分別其義；能教弟子，增戒學、增心學、增慧學；能除弟子疑，亦能使人除其疑；能治弟子病，亦能使人治其病；若弟子生惡邪見，能教令捨，亦能使人，教其令捨；若弟子國土覺起，能迴其意，亦能使人迴之；若滿十歲，若過十歲。又成就十法，應授人具足戒。知重罪、知輕罪，知麤罪、知非麤罪，知有餘罪、知無餘罪，知有羯磨罪、知無羯磨罪，知罪因緣，滿十歲若過十歲。
又成就五法應授人具足戒。能教弟子增戒學、增心學、增慧學、所行審諦，繫念在前。又成就五法，三法如上，聰明、辯才。又成就五法，戒成就、定成就、慧成就、解脫成就、解脫知見成就。又成就五法，自住戒，教他住戒；自住定，教他住定；自住慧，教他住慧；自住解脫，教他住解脫；自住解脫知見，教他住解脫知見。又成就五法，成就無學戒眾、無學定眾、無學慧眾、無學解脫眾、無學解脫知見眾。又成就五法，能教弟子增上戒、增上梵行，知犯不犯，知悔過未悔過，滿十歲若過十歲，應授人具足戒。度沙彌，為人作依止亦如是。
有一出家外道來到僧坊，語諸比丘言：大德與我出家，受具足戒。諸比丘不知云何，以是白佛。佛言：應先與作四月日別住，白二羯磨試之，若合諸比丘意，然後與出家，受具足戒。
羯磨法：
應教外道脫革屣，偏袒右肩，一一禮僧足，胡跪合掌，白言：大德僧聽！我某甲，先外道，今求此法律中出家，從僧乞四月日別住。願僧憐愍故，與我作別住法，若合諸比丘意，然後與我出家，受具足戒。如是三乞。
應一知法比丘白言：大德僧聽！此某甲先外道，欲於此法律中出家，受具足戒，今從僧乞四月日別住法。僧今與四月日別住法，若合僧意，當與出家，受具足戒。若僧時到，僧忍聽。白如是。大德僧聽！此某甲先外道，欲於此法律中出家，受具足戒，今從僧乞四月日別住法。僧今與四月日別住法，若合僧意，當與出家，受具足戒。誰諸長老忍默然，若不忍者說。僧已與某甲外道四月日別住法竟。僧忍默然故，是事如是持。
不合僧意者，若早入聚落，際暮乃歸；若數往寡婦、婬女、年長童女家，數與共語，作求色欲種種方便；若聞毀呰本所事外道，而懷瞋忿，聞讚歎三寶，不喜不樂；不樂比丘威儀，不樂誦習佛經，不樂受教誡，是名不合僧意。若無此名為合，應與出家，受具足戒。
爾時，諸比丘度負債人，與受具足戒。受具足戒已，入王舍城乞食，債主見語言：汝負我債，誰聽汝出家？有言：應奪取衣缽，捉以付官。或有言：已入無畏城，應放使去。何以故？瓶沙王有令，若國內有毀辱比丘、比丘尼者，當與重罪。債主便譏訶言：此諸沙門無有可度不可度者，云何度負債人，無沙門行，破沙門法？諸長老比丘聞，種種訶責，以是白佛。佛問諸比丘：汝等實爾不？荅言：實爾，世尊。佛種種訶責已，告諸比丘：不應度負債人，與受具足戒。度及授具足戒時，皆應先問，汝負債不？若言不負，應度應受。若言負，不應度不應受。若度若受，皆突吉羅，若不問亦如是。度奴亦如是。
爾時，有一小兒，父母教就師學書及諸技術，彼師兼使餘作，又數與杖，便捨師歸，父母即遣還師所。便作是念：師既苦我，父母復不念惜，我今於何得許脫此患？唯當出家，受具足戒。念已即往僧坊，白諸比丘：與我出家，受具足戒。諸比丘即便度之。
彼師既失，問其父母，父母言：我即遣還，何以不至？於是父母及師四出追覓，到僧坊問諸比丘，諸比丘皆言不見，唯師默然而住，不得而歸。此兒後入王舍城乞食，師見譏訶言：沙門釋子常說不應妄言，如何度我作人，而言不見？諸長老比丘聞，種種訶責，以是白佛。佛言：不應度他作人，亦如上說。從今若度人，應房房禮僧，自稱名字，令僧盡識。
爾時，舍衛城十七群童子不滿二十，畢陵伽婆蹉與受具足戒，不堪忍飢，喚呼求食。如戒經中說，與受具足戒時，應問年滿二十不。
爾時，諸比丘度阿練若賊，與受具足戒。後入王舍城乞食，諸居士見言：此人先殺我如是如是親里，劫我財物。有言：應捉付官。乃至告諸比丘不應度，亦如上說。
復有諸賊，厭作惡業，求出家受具足戒，諸比丘不知云何，以是白佛。佛言：聽將至人不識處，與出家受具足戒。
爾時，有一人為邑里所患，白王：願王敕之，勿復作惡。王言：汝等將來，我為汝殺？彼人聞之，即便叛走，遍求不得，復以白王，王即與手令，若有得者，聽即殺之。彼人復聞，作是念：我今於何得全性命？唯有沙門釋子道中乃可濟耳。便到僧坊，求出家，諸比丘即度之。後入王舍城乞食，諸人見，便欲捉殺，或有人言：既已出家，便是已死，不須復殺。或復有言：此人已入無畏城。乃至告諸比丘不應度，亦如上說。
爾時，跋難陁有二沙彌，一名騫茶，二名摩竭陁，更互行婬。諸長老比丘聞，以是白佛。佛問跋難陁：汝實畜二沙彌不？荅言：實爾，世尊。佛種種訶責已，告諸比丘：不應畜二沙彌，畜者，突吉羅。
爾時，有一家為非人所害，唯有父子二人。父作是念：我家喪破，恐殃未已，且復飢窮，當於何處，得免斯患？復作是念：沙門釋子多諸供養、疾病醫藥，我今便可將兒出家，受具足戒。念已，往到僧坊，白諸比丘：與我出家，受具足戒。諸比丘便與出家，受具足戒。入城乞食，一手抱兒，一手擎缽，諸白衣見譏訶言：此沙門釋子不修梵行。或有言：當是未出家時，有此兒耳。但諸比丘何不待大然後度之，乃使此人抱兒乞食？誰不謂此破於梵行？諸長老比丘聞，以是白佛。佛言：不應度小兒。
爾時，摩竭國人得七種重病，舉身惡瘡、癰、白癩、半身枯、鬼著、赤斑、脂出。治此諸病，唯有耆域，餘無能者，而瓶沙王有令敕耆域言：汝當治我宮內及比丘、比丘尼病，不得治餘人。由是諸病人皆求出家，受具足戒，諸比丘、比丘尼與出家，受具足戒，為索藥草，和合煮擣，多事多務，妨廢行道。諸白衣見譏訶言：此諸沙門如醫如醫弟子，常合湯藥，度重病人，無復可度不可度者，無沙門行，破沙門法。
復有一長者，頓得七種重病，往語耆域：為我治之。荅言：汝豈不聞王有令乎？長者復言：密為我治，當雇汝百千金錢。荅之如初，長者復加二百、三百、四百、五百千金錢，乃至合家財物，及於妻子悉為奴婢，荅亦如初。彼長者復作是念：如此不果，唯當出家，受具足戒。便往僧坊，白諸比丘：與我出家，受具足戒。諸比丘即與出家，受具足戒，耆域為治，七日都瘥，不復得治王宮人，宮人病已，有死者。彼長者既瘥，即便還俗，耆域見問言：汝已出家，何以罷道？荅言：我本無出家意，以汝不肯為我治病，故權出家，病既已瘥，是故還俗。
於是耆域往到佛所，具以白佛：王若知此，罪我不少，願佛教諸比丘，不應度重病人。佛為耆域，說種種妙法，遣還所住。
佛問諸比丘：汝等實度重病人不？荅言：實爾，世尊。佛種種訶責已，告諸比丘：不應度重病人。亦如上說。
爾時，諸比丘度屬官人。後入王舍城乞食，諸居士見識，譏訶言：云何沙門釋子度屬官人？此輩無可度不可度，無沙門行，破沙門法。又阿闍世王有一健將，力當千人，時人號曰千人力士，厭惡世苦，作是念：諸沙門釋子等行正法，我當往彼出家，以盡苦源。即到僧坊求度，諸比丘即便度之。王後欲出軍，不見此人，即問所屬，所屬白王：不知所在。王便有令：若軍集不至，當以軍法罪之。至軍集日復問：彼人來未？荅言：未來。王言：步軍無此人，猶如象軍無第一象。軍甲既解，方聞沙門釋子度令出家，王便瞋言：如是不久，沙門當度我兵盡。王即立嚴制：若復有度官人者，當折其和尚肋骨，截其阿闍梨舌，與餘僧重生革沙鞭八下，驅出國界。諸長老比丘聞，種種訶責，以是白佛。佛問諸比丘：汝等實爾不？荅言：實爾，世尊。佛種種訶責已，告諸比丘：不應度屬官人。亦如上說。
爾時，諸比丘長住王舍城，諸居士譏呵言：外道尚知隨時移止，沙門釋子樂著一處，四時不動，與世人何異？諸比丘以是白佛，佛告阿難：汝可宣語諸比丘，如來今當遊行南方，若欲從者，任意同去。阿難受教，遍宣此旨，諸比丘中，有一歲至九歲聰明慚愧欲學戒者，作是念：若我和尚、阿闍梨去者當從，不去則止。何以故？若我此請依止，彼當復請，則多事多務，妨廢行道。佛既發行，從者甚少。佛與少比丘，遊行南方，漸漸還王舍城。佛以是事，集比丘僧，問阿難言：從我南行比丘，何以太少？阿難具以事荅。佛種種讚少欲知足，讚戒讚持戒已，告諸比丘：成就五法，得離依止，戒成就、定成就、慧成就、解脫成就、解脫知見成就。皆如得授人戒中說。
爾時，世尊在釋迦國。諸比丘度父母所不聽人，諸居士譏呵如上。於後世尊晨朝著衣持缽，到淨飯王宮。時羅睺羅母將羅睺羅在高樓上，遙見佛來，語言：汝見彼沙門不？荅言：見。又語言：彼是汝父，可往索父餘財。佛既入宮，於中庭露地坐，羅睺羅馳下趣佛，頭面禮足，立佛影中，白言：是影甚樂，願佛與我父餘財。佛語言：汝審欲得不？荅言：欲得。佛便將還所住，告舍利弗：汝可度之。舍利弗白佛：世尊先制不得畜二沙彌，我已有周那，不復得度。佛言：今聽如汝等能教誡者，畜二沙彌。
應作如是度：
先授優婆塞三歸法，教言：我某甲，歸依佛，歸依法，歸依比丘僧。如是三說。復教言：我某甲，歸依佛已，歸依法已，歸依比丘僧已。亦三說，我是佛婆伽婆優婆塞。復應教言：我某甲，盡壽不殺生，盡壽不盜，盡壽不邪婬，盡壽不妄語，盡壽不飲酒。復應教言：我某甲，歸依佛，歸依法，歸依比丘僧。如是三說，我今於釋迦牟尼如來應供等正覺所，出家作沙彌，和尚某甲。即應語言：盡壽不殺生，是沙彌戒；盡壽不盜，是沙彌戒；盡壽不婬，是沙彌戒；盡壽不妄語，是沙彌戒；盡壽不飲酒，是沙彌戒；盡壽不歌舞，作倡伎樂，不往觀聽，是沙彌戒；盡壽不著華香塗身，是沙彌戒；盡壽不坐臥高大床上，是沙彌戒；盡壽不受畜金銀及錢，是沙彌戒；盡壽不過時食，是沙彌戒。是為沙彌十戒。
時淨飯王聞佛已度羅睺羅，便大懊惱，出詣佛所，白佛言：佛昔出家，尚有難陁，不能令我如今懊惱。難陁已復出家，餘情所寄，唯在此子，今復出家，家國大計，永為斷絕，未能忘情，何能自忍？王又推己而白佛言：子孫之愛徹過骨髓，如何諸比丘誘竊人子，而度為道？願佛從今敕諸比丘，父母不聽，不得為道。佛為王說種種妙法，示教利喜已，辭退還宮。即以是事，集比丘僧，問諸比丘：父母不聽，汝等實度，與受具足戒不？荅言：實爾，世尊。佛種種訶責已，告諸比丘：從今父母不聽，不得度。亦如上說。
爾時，王舍城有大富長者，信樂佛法，常飯食比丘、比丘尼、優婆塞、優婆夷，後為非人所害，唯二小兒在，遂大貧窮，恒拾殘食。二兒先數見諸比丘故，遙見比丘，便走往趣，為捉衣缽，坐比丘膝上。諸比丘恐污衣缽，輒避遠去，諸居士見，譏訶言：此家先富，一切沙門無日不往，今既孤窮，便捨遠避，不知恩養，唯食是親，無沙門行，破沙門法。諸長老比丘聞，種種訶責，以是白佛。佛問諸比丘：汝等實爾不？荅言：實爾，世尊。佛種種訶責已，問阿難：彼二小兒為已幾歲，能於食上驅烏未？荅言：已能，大者八歲，小者七歲。佛告諸比丘：今聽度小兒乃至能驅烏者。諸比丘既度二小兒已，恒教驅食上烏，而不與正食。諸居士見：此諸沙門常讚歎施平等食，而今度二小兒，但令驅烏，不與正食。諸長老比丘聞，以是白佛，佛言：如上座所得食分，亦應以此與沙彌，驅烏小兒，亦應等與。
爾時，有一摩納害母，思惟罪重，常有悔懼，不知云何得滅此罪。念言：沙門釋子等行正法，淨修梵行，我若於彼出家，罪應微輕。便到僧坊，白諸比丘：與我出家，受具足戒。諸比丘問摩納：汝外道不敬信佛法，今何故欲於中出家？便以實荅，諸比丘不知云何，以是白佛。佛言：害父母人於我法中，不復生，不應與出家，受具足戒，若已受具足戒，應滅擯。
爾時，有阿練若賊，殺一住阿練若處比丘。從是已後，心常惱熱，猶如熱灰自炮其身，晝夜苦痛，無有蹔寧，作是念：沙門釋子等行正法，淨修梵行，我若於彼出家，可得離此熱惱。念已即到僧坊，求出家。諸比丘語言：汝是阿練若賊，恒欲殺人，奪人財物，無憐愍心，今何故欲於佛法律中出家？便以實荅，諸比丘不知云何，以是白佛。佛言：彼比丘是阿羅漢，此人於我法中不復生，不應與出家，受具足戒。若已受具足戒，應滅擯。
爾時，調達惡心出佛身血，諸比丘不知云何待遇，以是白佛。佛言：惡心出佛身血，於我法中，不復生，不應與出家，受具足戒，若已受具足戒，應滅擯。調達破僧，不應與出家，亦如是。
爾時，佛遊拘薩羅國，與大比丘僧千二百五十人俱，漸漸遊行，到黑闇河邊，止娑羅林下。有一比丘從坐起，偏袒右肩，右膝著地，合掌白佛言：世尊，此娑羅林是破眾多比丘尼梵行處。佛問：汝云何知？荅言：我時在此。又問：汝破比丘尼梵行耶？荅言：如是。佛告諸比丘：婬比丘尼人於我法中，不復生，不應與出家，受具足戒。若已受具足戒，應滅擯。
爾時，有一阿修羅子厭生老病死，作是念：沙門釋子等行正法，淨修梵行，我當於彼出家，盡諸苦源。念已，化作人形，往僧坊求出家。諸比丘即與受具足戒。食一人分食，乃至七人分食，猶故不飽，復食僧殘食，亦復不足。時王舍城有二居士，同日各請五百僧。諸比丘同往一家，唯化比丘獨至一處，須臾食五百人分盡。諸居士譏訶言：云何諸比丘度非人？彼比丘覺人知已，忽便還本。諸長老比丘聞，以是白佛，佛言：於我法中，非人不生，不應與出家，受具足戒。若已受具足戒，應滅擯。受具足戒時，應問：汝是非人不？
爾時，善自在龍王厭生老病死，念欲出家，化作一摩納，乃至諸比丘度與受具足戒亦如上。龍法，二時不能變形，行欲時、睡眠時。於後眠熟，身滿一屋，喘息聲如雷震，妨諸比丘坐禪，皆出往視。彼聞人聲便覺，還作比丘形，結跏趺坐。喚令開戶，彼即開戶，諸比丘問：汝是誰？荅言：我是沙門釋子。又語：汝莫妄語。彼化比丘便以實荅，諸比丘不知云何，以是白佛。佛言：畜生於我法中，不生，不應與出家，受具足戒。若已受具足戒，應滅擯。從今受戒，不相識者，應七日試看。
爾時，諸比丘度黃門與受具足戒，便呼諸沙彌及守園人，共作不淨行，出外見人亦如是。諸白衣見譏訶言：沙門釋子度諸黃門，必當共作不淨事，此輩無可度不可度。乃至若已受具足戒，應滅擯，亦如上說，受具足戒時，應先問：汝是丈夫不？二根亦如是。
爾時，有一家為非人所害，唯家主一人在，作是念：我今窮餓，當作何方救全性命？彼沙門釋子多得衣食疾病醫藥，我今當自剃頭，著袈裟，住家中，恒往僧坊，按次食。念已即自剃頭作比丘，往比丘住處覓食，諸比丘禮皆受，亦禮諸比丘，諸比丘問：汝何故禮他，復受他禮？汝為幾歲？何時受戒？和尚、阿闍梨為是誰？荅言：我自剃頭，著法服，無有和尚、受戒年月。諸比丘不知云何，以是白佛，佛言：若自剃頭，自稱比丘，於我法中不生，不應與出家，受具足戒。若已受具足戒，應滅擯。
爾時，跋難陁弟子尼揵比丘，昔罷道者，後復來求出家，諸比丘不知云何，以是白佛。佛言：捨內法外道人，於我法中不生，不應與出家，受具足戒。若已受具足戒，應滅擯。
爾時，孫陁羅難陁跋耆子不捨戒，行婬法，彼後自說所犯，諸比丘不知云何，以是白佛。佛言：若自說犯邊罪，於我法中不生，不應與受具足戒。若已受具足戒，應滅擯。受戒時，應問：汝先出家淨修梵行不？
爾時，諸比丘不受依止住，無人教誡，愚闇無知，不能學戒。諸長老比丘，以是白佛。佛言：應受依止，若一宿不受依止，乃至不聽飲僧坊內水，若飲突吉羅。佛既不聽不受依止，便不敢復住僧坊內。時有一比丘，避住止處，往到佛所，頭面禮足，卻坐一面。佛問：汝從何方來？荅言：從某方來。又問：彼住處第一上座、第二第三上座為誰？荅言：不識。又問：彼左右住處上座復是誰？荅：亦不識。又問：汝何故不識？荅言：我避住處，不入彼眾，是故不識。又問：汝何故避住處？荅言：佛不聽不受依止。若不受依止，乃至不聽飲僧坊內水，是故避之。佛種種訶責彼比丘：汝所作非法，不應為受依止故避住處。訶已告諸比丘：若為受依止，避住處，突吉羅。
復有諸比丘，在道行見僧坊便入受依止，值諸比丘坐禪，或遇相瞋，不得受，以此失伴，或受依止已即去。諸比丘問：汝何故受依止已即去？荅言：世尊不聽為受依止避住處，我今見僧住止處，不敢不過受依止，復應及伴，是以便去。彼失伴者，道中遇賊。諸長老比丘以是白佛，佛言：今聽一宿不受依止。雖得一宿，猶有諸難。復以白佛，佛言：今聽不受依止，乃至六宿。復有諸比丘，過六宿不受依止。以是白佛，佛言：不聽過六宿，過者，突吉羅。
時諸比丘趣與人作依止，亦趣依止人。以是白佛，佛言：皆不應爾，應依止長老如法比丘，善能教誡者。若受依止人，欲移餘處，應先問和尚、阿闍梨，知彼有可依止人，然後可往。
有諸弟子，臨行時，辭和尚、阿闍梨。佛言：不聽臨行時辭，要先二三日白師，師應籌量所往處，有可依止人，乃至聽去。到彼住處，應先禮塔，次禮上座，索房舍，然後求依止。作依止比丘應問：汝和尚、阿闍梨是誰？先住何處，誦何經？荅若如法，應與作依止。若不如法，應語言：汝不識我，我不識汝，汝可往識汝處，求依止。若疑，應語：小住。受依止人應小住，乃至六宿。觀之合意者，應與依止，若不合意，應語如上。
復有病比丘，求依止，彼比丘作是念：佛教比丘，應如是如是視弟子。今此人病，我不能看。便不與依止，病比丘不知云何，以是白佛。佛言：今聽病時，不受依止，病瘥然後受。
復有看病比丘，求依止，彼比丘語言：佛教比丘，應如是如是視和尚、阿闍梨。汝今看病，不得與汝依止。看病比丘不得依止，慚愧，便捨病去，求依止，病人無有看者，或更增劇，或有命過。以是白佛，佛言：今聽看病比丘不受依止，須病人瘥然後受。
復有諸比丘，於稱意行道，得道果處，求依止，諸比丘不與，便失道果。以是白佛，佛言：若是稱意行道，得道果處，無人與作依止者，聽於彼眾中上座，若上座等，心生依止，敬如師法而住。
時諸比丘阿闍梨，或喪，或罷道，或遠行，或作外道，或出界外，不知失依止不。以是白佛，佛言：失依止有八種，若依止師遠行，若罷道，若死，若作外道，若見先和尚，若依止師語汝更就某甲受依止，若依止師出界經宿，若滿五歲聰明辯才，至明相出時。是為八，皆失依止。
爾時，諸比丘與沙彌等分安居施物，沙彌便不敬僧。以是白佛，佛言：應以一比丘分，與三沙彌。沙彌猶不恭敬，復以白佛，佛言：應罰之。諸比丘不問沙彌師便罰，師不悅。以是白佛，佛言：應語其師。其師作非法，助沙彌。以是白佛，佛言：師不應非法助沙彌。
復有一沙彌，僧罰斷其食。彼主人後請僧食，諸比丘往，次第坐主人不下食。諸比丘言：日時已至，何故不下食？荅言：須僧集。諸比丘言：僧已集。主人言：我所供養沙彌未至。諸比丘言：彼不得來。問：何故？荅：僧罰不與食。主人言：餘罰不少，何忍斷其食？以是白佛，佛言：不應斷食，應罰掃地，除糞，輦石，治經行處，作階道，作如是等種種罰之。
時有一比丘，男根滅，女根生。諸比丘不知云何，以是白佛。佛言：應即以此受戒，即以此請師，即以此年歲，往比丘尼住處，依比丘尼法住。若先犯共比丘尼戒，應於比丘尼中悔，若先犯不共戒不復悔。比丘尼根變亦如是。
有一式叉摩那根變，不知云何，以是白佛。佛言：應即以此出家，若年滿二十，於比丘眾中，十人與受具足戒，若年未滿二十，即是沙彌。沙彌尼亦如是。
有一沙彌根變，不知云何，以是白佛。佛言：應即以此出家，若年滿應與二歲戒，即於比丘尼眾，受二歲戒。若年未滿，不應與二歲戒，即是沙彌尼。
爾時，有一比丘，為欲火所燒，不能堪忍，自截其形。諸比丘以是白佛，佛訶責言：汝愚痴人，不應截而截，應截便不截。告諸比丘：若截頭及半，突吉羅；若都截，偷羅遮；若去一卵，偷羅遮；若去兩卵，應滅擯。若為惡獸嚙，若怨家所害及自爛壞，不復能男，皆應滅擯。
時諸比丘度被截手腳人，為受具足戒。諸居士見譏訶言：沙門釋子無可度不可度，無沙門行，破沙門法。諸長老比丘聞，以是白佛，佛言：不應度此等人，若度得名受具足戒，師僧突吉羅。從今截手、截腳、截手腳、截耳、截鼻、截耳鼻、截指、截男根頭、挑眼出、得鞭壞好相、遭官罪、攣躄、失聲、內外癭、身內曲、身外曲、身內外曲、睞眼、一臂偏長、一臂偏短、左手作、啞、聾、盲、乾痟病、癲狂、極老無威儀，極醜毀辱眾僧者，如是比皆不得度，若已度得名受具足戒如上說。
諸比丘度吃人。佛言：不應度吃人，與受具足戒。
復有諸比丘，不先與受沙彌戒，便與受具足戒。復有諸比丘，不請和尚，便與受具足戒。復有諸比丘，不乞受具足戒，便與受具足戒。復有諸比丘，與裸形人，受具足戒。復有諸比丘，與不具衣缽人受具足戒。以是白佛，佛言：皆不應爾。
時有一比丘，借他衣缽，受具足戒。受具足戒已，諸比丘語：汝著衣持缽，共行乞食。荅言：我無衣缽。諸比丘言：佛不制無衣缽不得受具足戒耶？荅言：佛制，我借他衣缽受。諸比丘不知云何，以是白佛。
佛以是事集比丘僧，告諸比丘：聽將欲受戒者，著戒壇外眼見耳不聞語處，請十眾在戒壇上，和尚應語羯磨師：長老，今作羯磨。復應語教師：長老，今受羯磨。羯磨師應如是白僧：大德僧聽！某甲求某甲，受具足戒，某甲作教師。若僧時到，僧忍聽。白如是。
教師應從坐起，至和尚前問言：已度此人未？若言未度，應語言先度之。若言已度，應問：已為作和尚未？若言未作，應語先為作和尚。若言已為作和尚，應問：弟子衣缽具未？若言未具，應語先為具衣缽。若言已具，應問：自有？從人借？若言從人借，應語可令主捨之。若言自有，便應往慰勞欲受戒人言：汝莫怖懼，須臾持汝著高勝處。
若先不相識，不應雲霧闇時，受其具戒。教師因教著衣時，應密如法視無重病不。復應問：汝三衣何者是僧伽梨，何者是優多羅僧，何者是安陁會？彼若不知，應語：此是僧伽梨，此是優多羅僧，此是安陁會。應與受三衣缽。
復應語言：汝某甲聽！今是實語時，我今問汝，若實言實，不實言不實。人有如是等病，癩、白癩、癰、疽、乾痟、癲狂、痔漏、熱腫、脂出，汝有不？若言無，復應問：汝不負人債，不非官人，不非奴，不是丈夫，不是人，不年滿二十，不衣缽具，不受和尚未？汝字何等？和尚字何等？汝曾出家不？若言曾出家，應問：汝本出家，持戒完具不？父母聽不？欲受具戒不？眾中當更如是問汝，汝亦應如實荅。若一一問荅皆如法，教師應還壇上，立語羯磨師言：我已教授某甲，如法竟。
羯磨師復應白僧：大德僧聽！某甲求某甲，受具足戒，某甲如法教授竟，應使將來。若僧時到，僧忍聽。白如是。教師應將來，次第禮僧足，禮僧足已，在羯磨師前，向羯磨師，右膝著地，合掌，教乞受具足戒。教言：我某甲，求某甲和尚，受具足戒，今從僧乞受具足戒。願僧拔濟我，憐愍故。如是三乞。教師教竟，還就本坐。
羯磨師應白僧：大德僧聽！此某甲求某甲，受具足戒，從僧乞受具足戒。我今當問其難事，及為作受具足戒羯磨。若僧時到，僧忍聽。白如是。次應語受戒人言：今是實語時，我今問汝，實言實，不實言不實。人有如是等病，癩、白癩，乃至欲受具足戒不？亦如上問。
皆荅如法已，羯磨師言：大德僧聽！此某甲求某甲，受具足戒。某甲自說清淨，無諸難事，三衣缽具，已受和尚，父母聽許。已從僧乞受具足戒。僧今與某甲，受具足戒，和尚某甲。若僧時到，僧忍聽。白如是。大德僧聽！此某甲求某甲，受具足戒。某甲自說清淨，無諸難事，三衣缽具，已受和尚，父母聽許。已從僧乞受具足戒。僧今與某甲受具足戒，和尚某甲。誰諸長老忍默然，若不忍者說。第二第三亦如是說。僧已與某甲受具足戒，和尚某甲竟。僧忍默然故，是事如是持。
應語受戒人言：汝某甲聽！世尊應供等正覺說是四墮法。若比丘犯一一法，非沙門，非釋種子。汝終不得乃至以欲染心，視女人，若比丘行婬法，乃至畜生，非沙門，非釋種子，汝盡形壽，不應犯，若能當言能。汝終不得乃至草葉，不與而取，若比丘，若聚落中，若空地，他所守護物，盜五錢，若五錢物，非沙門，非釋種子，汝盡形壽，不應犯，若能當言能。汝終不得乃至殺蟻子，若比丘，若人若人類自手殺，若教人殺，若求刀與，若教死，若讚死咄，丈夫用惡活為？死勝生！非沙門，非釋種子，汝盡形壽，不應犯，若能當言能。汝終不得乃至戲笑妄語，若比丘實無過人法，自稱得過人法、諸禪、解脫、三昧、正受及諸道果，非沙門，非釋種子，汝盡形壽，不應犯，若能當言能。諸佛世尊為示現事，善說譬喻，猶如人死，終不能以此身更生；如鍼鼻闕永不復得為鍼用；如多羅樹心斷，更不生不增不廣；如石破不可復合。若比丘犯一一墮法，還得比丘法，無有是處。
復語言：汝某甲聽！世尊應供等正覺說四依法，比丘盡形壽依糞掃衣住，出家受具足戒，汝若能當言能。若後得劫貝衣、欽婆羅衣、拘舍耶衣、他家衣，皆是長得。比丘盡形壽依乞食住，出家受具足戒，汝若能當言能。若後得僧，前食、後食、請食，皆是長得。比丘盡形壽依樹下住，出家受具足戒，汝若能當言能。若後得大小屋、重屋，皆是長得。比丘盡形壽依殘棄藥住，出家受具足戒，汝若能當言能。若後得酥、油、蜜、石蜜，皆是長得。
復應語言：汝某甲聽，汝已白四羯磨，得如法受具足戒竟。諸天、龍、鬼神皆作是願：我何時當得人身，於正法律中出家，受具足戒！汝今已得，如人受王位，汝受比丘法亦如是。當忍易共語，恭敬受教誡。餘戒和尚、阿闍梨當廣為汝說。汝當早得具足學戒，學三戒，滅三火，離三界，無復諸垢，成阿羅漢。
爾時，受具足戒人，不知年歲，不知受戒時。以是白佛，佛言：應教令知，語言：汝今受戒時某年某月某日某時，汝應盡壽憶是事。
復有諸犯麤罪別住比丘，厭別住，便捨戒罷道，又行摩那埵、本日治、阿浮訶那，被訶責羯磨、驅出羯磨、依止羯磨、舉罪羯磨、下意羯磨，如是諸比丘，皆厭罷道，後復欲於正法律出家，受具足戒。諸比丘不知云何，以是白佛，佛言：應先問，汝能還行先事，能隨順僧，求僧除滅先事不？若言不能，不應與出家，受具足戒。若言能，應與出家，受具足戒。若受具足戒已，若先別住，使還別住，乃至先作下意羯磨，還與作下意羯磨。
復有諸比丘，和尚、阿闍梨罷道，後來就弟子，求出家受具足戒。諸比丘不知云何，以是白佛，佛言：聽與出家，受具足戒。先弟子應與衣缽，助使得成出家，受具足戒。彼人即求先弟子作師，諸比丘不知云何，以是白佛。佛言：聽先弟子與作師。復不知誰應恭敬，諸比丘以是白佛，佛言：後更受戒者，應如法敬師。
爾時，優波離白佛：諸比丘先已作一語受戒、二語、三語受戒及善來比丘受戒，眠時受戒，醉時、狂心、散亂心、病壞心受戒，和尚眠時，乃至病壞心，二人乃至十人皆作和尚受戒。是等得名受具足戒不？佛言：若未制前，得名受具足戒，制後不名受具足戒。
爾時，舍利弗、摩訶目揵連、大迦葉、摩訶拘絺羅、摩訶迦旃延、阿那律、富樓那彌多羅尼子、羅睺羅、阿難、難陁此等諸大阿羅漢到世尊所，頭面禮足，卻坐一面，同聲如優波離問佛，佛荅亦如上。
爾時，諸比丘，無上下坐，不相恭敬。諸居士見譏訶言：此輩沙門不知上中下坐，無有長幼，無沙門行，破沙門法。諸長老比丘聞，種種訶責，以是白佛。佛以是事，集比丘僧，問諸比丘：汝等實爾不？荅言：實爾，世尊。佛種種訶責已，問諸比丘：誰應受第一座、第一施、第一恭敬禮拜？諸比丘或言：剎利、婆羅門、長者、居士出家者應受。或言：誦毗尼法師、阿練若行十二頭陁，乃至得阿羅漢者應受。佛言：不應爾。諸比丘白佛：若不爾，誰應受？佛言：過去世時，海邊有尼拘律樹，覆五百乘車。時有三獸，住彼樹下，一者雉，二者獼猴，三者象，雖為親友，而不相推敬。後作是議：我等既為親友，如何不相推敬？應計年，長者為尊，少者為卑。議已問象：汝憶何久遠事？象言：我憶此樹至我腹時。復問獼猴，獼猴言：憶我平立嚙此樹頭時。復問雉，雉言：我憶昔於某處，食此樹子，來此吐核，遂生此樹。於是推雉為上，獼猴處中，象為下焉。若欲行時，獼猴負雉，象負獼猴，雉教二獸，行十善業，皆共受行。世人聞之，皆受其化，遂名行善為雉梵行，行其法者命終生天。諸比丘，畜生猶尚知有尊卑，況我正法，而不相敬？汝等從今先受具足戒者，應受第一坐、第一施、第一恭敬禮拜，如是奉行。
佛在王舍城。爾時，外道沙門婆羅門月八日、十四日、十五日共集一處，和合布薩說法，多有眾人，來往供養。瓶沙王見之，作是念：若正法弟子，亦如是者，不亦善乎？我當率諸官屬，往彼聽法，恭敬供養，令一切人，長夜獲安。爾時世尊亦作是念：我為諸比丘結戒，而諸比丘有不聞者，不能誦學，不能憶持，我今當聽諸比丘布薩說戒。瓶沙王念已，到佛所，頭面禮足，卻坐一面，以所念白佛，佛為王說種種妙法，示教利喜已，即便還宮。佛以是事，集比丘僧，以瓶沙王所白及己所念，告諸比丘：今以十利故，聽諸比丘布薩說戒。
佛既聽布薩說戒，諸比丘便日日布薩。以是白佛，佛言：不應爾。諸比丘復二日、三日至五日一布薩。以是白佛，佛言：亦不應爾，聽月八日、十四日說法，十五日布薩。諸比丘不知應說何法。以是白佛，佛言：應讚歎三寶、念處、正懃、神足、根、力、覺、道，為諸施主讚歎諸天。諸比丘便合聲讚歎三寶。以是白佛，佛言：不應爾，聽請一人。諸比丘請破戒破見比丘，因此得勢。以是白佛，佛言：不應爾，應請學戒者。諸比丘復請睞眼、諸病比丘，毀辱眾僧者。以是白佛，佛言：不應爾，應請諸根具足成就，記論、持阿含者。時眾中多有此人，諸比丘不知請誰。以是白佛，佛言：應次第請。所請比丘說法疲極。以是白佛，佛言：應更請代。請比丘作歌詠聲說法。以是白佛，佛言：不應爾。說法時，眾會不得盡聞。以是白佛，佛言：應敷高座，在上說法。猶不盡聞。以是白佛，佛言：應立聽。久立腳腫。以是白佛，佛言：應行聽。
時諸比丘露地布薩，為蚊蝱、風雨、塵土所困。以是白佛，佛言：聽作布薩堂。彼布薩堂，無地敷，污諸比丘腳，數洗生病。以是白佛，佛言：應以泥塗地，淨治令好，亦聽敷十種衣，及婆婆等柔耎草。佛既聽敷衣，便以錦布地。諸居士見，譏訶言：此諸沙門如王大臣。以是白佛，佛言：不應錦上經行。
時諸比丘以華散高座上比丘，諸居士譏訶言：如王大臣。以是白佛，佛言：不應爾。復有諸白衣，為供養法故，欲以華散高座上比丘，諸比丘不聽，便瞋訶言：諸比丘不堪受供養。以是白佛，佛言：白衣欲散華隨意。若落比丘頭及衣上應拂去，落高座上無苦。
時諸白衣聞法歡喜欲布施，諸比丘恐墮客作數不敢受。以是白佛，佛言：為法供養聽受。
時諸比丘說法，少時便止，諸天鬼神謂竟便去，須臾復說，彼復來還，如是非一，便瞋恨言：此諸比丘不齊限說法，如小兒戲。諸比丘以是白佛，佛言：應作齊限說法，說法竟應咒願。
爾時，劫賓那住乙師羅山，作是念：我今當往僧集會處布薩不？復作是念：我常清淨，何須復往？爾時世尊知其所念，於王舍城沒，涌出其前，就座而坐，語言：汝莫作是念，我常清淨，何須復往布薩？若汝等不往，不敬重布薩，誰當敬重者？世尊如是教已，便與俱沒彼處，出王舍城，以是事集比丘僧，說劫賓那念及己教敕，告諸比丘：今聽諸比丘和合布薩，若不往，突吉羅。
應一知法比丘，若上座，若上座等說言：大德僧聽！今十五日布薩說戒，僧一心作布薩說戒。若僧時到，僧忍聽。白如是！諸大德，今布薩說波羅提木叉，一切共聽，善思念之。若有罪應發露，無罪者默然。默然故，當知我及諸大德清淨。如聖默然，我及諸大德亦如是。若比丘，如是眾中乃至三唱，憶有罪不發露，得故妄語罪。故妄語罪佛說遮道法，發露者得安樂。是中波羅提木叉者，以此戒防護諸根，增長善法，於諸善法最為初門故，名為波羅提木叉。復次，數此戒法分別名句，總名為波羅提木叉。
諸比丘不知應幾種布薩。以是白佛，佛言：有五種布薩：一、心念口言；二、向他說淨；三、廣略說戒；四、自恣布薩；五、和合布薩。
諸比丘不知應幾種說戒。以是白佛，佛言：有五種說戒：一、說戒序已，言餘僧所常聞；二、說戒序及四墮法已，言餘僧所常聞；三、說戒序至十三，言餘僧所常聞；四、說戒序至二不定法，言餘僧所常聞；五廣說。
諸比丘不知有幾種持律。以是白佛，佛言：有五種持律，如前說。持律比丘有五種功德，亦如前說。持律比丘有七種宜，一多聞諸法，二能籌量是法非法，三善籌量比尼，四善攝師教，五若到他處所說無畏，六自住比尼，七知共不共戒。復有七宜，一自住戒，威儀成就，畏慎小罪，二多聞，能持佛所說法，三誦二部戒，四知犯，五知不犯，六知悔過，七知不悔過。復有七宜，三如上，四不隨愛，五不隨恚，六不隨痴，七不隨畏。
時諸比丘界內作別眾不如法布薩，復有和合不如法布薩，復有如法別眾布薩，復有如法和合布薩。以是白佛，佛言：前三布薩有過，羯磨不成犯突吉羅，後一布薩無過，羯磨成就無犯。
爾時，瓶沙王作五歲一閏，外道沙門婆羅門皆悉依承，而諸比丘獨不肯用，諸臣及民皆譏訶言：沙門釋子在王境內，不用王閏。諸比丘以是白佛，佛言：應隨王法。諸比丘不知云何隨王法。以是白佛，佛言：聽少一夜布薩。諸比丘便常少一夜布薩。以是白佛，佛言：不應常少一夜布薩，聽三足一少，如是五歲，為長一月，以順王閏。
時諸比丘說戒日至諸處布薩，或遇野火，或遇水長，或遭八月賊，有梵行難、衣缽難、命難。以是白佛，佛言：不應說戒日，為說戒至他處，去者突吉羅。聽所住處，若有平地，若有柔耎草，若有大樹，若有盤石，應白二羯磨，結作布薩處。一比丘白：大德僧聽！今結此作布薩處，若僧時到，僧忍聽。白如是。大德僧聽！今結此作布薩處，誰諸長老忍默然，若不忍者說。僧已結作布薩處竟。僧忍默然故，是事如是持。
諸比丘於露地布薩，為風雨蚊蝱所困。以是白佛，佛言：聽當中央房來往易處，如上白二羯磨，結作布薩堂。
諸比丘復欲羯磨眾多房作布薩處。以是白佛，佛言：聽作。諸比丘便復諍先。以是白佛，佛言：不聽羯磨眾多房作布薩處。
有諸居士來入僧坊，語諸比丘：若於我所作房中布薩者，我當供前食、後食、怛缽那，與塗足、塗身、然燈油。諸比丘作是念：若世尊還聽羯磨眾多房作布薩處者，不使我等失此供養。以是白佛，佛言：還聽羯磨眾多房作布薩處。次第於中布薩，房小不相容受。以是白佛，佛言：聽在前後簷下、庭中坐。諸比丘聞聲不了語，恐不成布薩。以是白佛，佛言：若為布薩在中，得名布薩。
諸比丘布薩時，不肯時集，廢坐禪行道。以是白佛，佛言：應唱時至，若打揵椎，若打鼓，若吹蠡。諸比丘便作金銀鼓。以是白佛，佛言：應用銅、鐵、瓦、木、以皮冠頭。不知誰應打。以是白佛，佛言：應使沙彌、守園人打。彼便多打。以是白佛，佛言：應三通打。打竟懸著中庭，外人來數打，諸比丘謂行僧事，皆出廢行道，或雨濕不作聲。以是白佛，佛言：應舉屋下屏處。有客沙彌次打，不知處，失時節。以是白佛，佛言：舊住人應打。聽畜僧鼓、私鼓、四方僧鼓，備豫一鼓。
諸比丘又作金銀蠡。以是白佛，佛言：應吹海蠡，若用角作。沙彌、守園人吹，乃至備豫一蠡，亦如上說。
諸比丘不知以何木作揵椎。以是白佛，佛言：除漆樹、毒樹，餘木鳴者聽作。若無沙彌，比丘亦得打，餘如上。
諸比丘不知誰應三唱時至。以是白佛，佛言：聽使沙彌、守園人。僧住處多不得遍聞。以是白佛，佛言：應上高處唱。
諸比丘不知為集未集。以是白佛，佛言：比坐比丘應更相告知。後有客比丘來不知。以是白佛，佛言：應數之。
諸比丘數復忘。以是白佛，佛言：應行籌收取數之。一人行，自收雜亂。以是白佛，佛言：應別使一人收。
諸比丘便作金銀籌。以是白佛，佛言：應用銅、鐵、牙、角、骨、竹、木作，除漆、毒樹。
諸比丘有短作有長作。以是白佛，佛言：短應長並五指，長應長拳手一肘。
諸比丘作，或麤或細。以是白佛，佛言：麤不過小指，細不減櫡，應漆以筒盛，懸著布薩堂上。
諸比丘不知誰應行籌。以是白佛，佛言：應使下坐比丘行。下坐比丘不知行。以是白佛，佛言：應取知者。有比丘便擲籌與僧。以是白佛，佛言：應手授。收已不數，數已不唱。以是白佛，佛言：收已應數，數已應唱。唱云比丘若干，沙彌若干，出家合若干人。
時有白衣聽布薩，後諸比丘犯罪，白衣舉之。以是白佛，佛言：不應令白衣聽，沙彌亦如是。諸比丘雖遣沙彌在不見處，而猶得聞。以是白佛，佛言：應著不見不聞處。復有諸沙彌，知當布薩，豫入床下，猶得聞戒。以是白佛，佛言：應看床下，以火遍照。火照熏屋，或燒地敷。以是白佛，佛言：應作燈籠、燈趺，僧及私畜皆得。諸比丘便以金銀作。以是白佛，佛言：應用銅、鐵、瓦、木。
有諸白衣，新作屋竟，請諸比丘先於中布薩說法，為入舍供養。諸比丘不知云何，以是白佛。佛言：聽受。
復有白衣家，為非人所惱，請諸比丘家中布薩說法，以為安樂供養。諸比丘不知云何，以是白佛。佛言：聽受。
有居士行甘蔗，諸比丘不敢受，以是白佛。佛言：聽受。
有諸居士，問諸比丘：今日幾？諸比丘不知，便譏訶言：沙門釋子日尚不知，何況深理？以是白佛，佛言：若欲往白衣家，應先問師日數，師若不知，應問餘人。
時諸居士布薩日，持時食、時飲、七日藥、終身藥至僧坊供養，欲聽法、受八分戒，諸比丘都不看視，便瞋恚持歸。以是白佛，佛言：上座應令下座掃地取水，使淨人辦器，盛其所齎物。諸比丘食都不與客，客便譏訶言：沙門釋子常讚歎布施，唯受人施，而不施人。以是白佛，佛言：應與客食。既與著其手中，不與器物，復譏訶言：諸比丘作小兒遇我。以是白佛，佛言：應與器物下食。食竟，上座若上座等為說法咒願。客去後若四人，若過四人，應廣布薩。若二人，若三人，應相向說淨言：今僧十四日十五日布薩，我某甲比丘清淨，長老憶持。如是三說。若一人應小待若有人來共布薩，若無人來，應偏袒右肩，胡跪合掌，心念口言：今十四日十五日眾僧布薩，我今心受布薩。如是三說。告諸比丘：是布薩法，從今應盡壽如是奉行，不者突吉羅。
時諸居士入僧坊問諸比丘：僧有幾人？荅言：僧有若干。彼言：我等請僧明日食。諸近處比丘聞，明日盡往，坐席不足，飲食又少。諸比丘言：汝等請僧，何以不與我食？荅言：我昨問僧，隨數設食，先不相請而強求索，不請而食，甚於外道，此輩無沙門行，破沙門法。諸長老比丘種種訶責，以是白佛。佛言：不請不應往，往者突吉羅。復有諸比丘，以因緣事，應會日至請家，慚愧不敢。以是白佛，佛言：不為食聽往。
爾時，有居士請僧食，有客比丘來，諸比丘不知云何，以是白佛。佛言：應語主人：有客比丘，聽入不？若聽入善，若不聽，復應語言：與我等食分，我自平等共食。若得者善，若不得，應各以缽受分，出外共食。若得者善，若復不得，僧坊內有食，應將與之。
時世飢饉，乞食難得，餘處比丘盡捨住處，集王舍城，僧房皆空，無人守護，房舍臥具，或為火燒，或為水漬，或為虫嚙。以是白佛，佛言：近王舍城左右諸住處皆應白二羯磨，如上捨界，然後白二羯磨，如上通結，作一大界，使諸比丘，不捨本住，而得施分。後時餘處還復豐樂，思見比丘，遣信白言：願遊人閒，我等供給衣食。時瓶沙王亦欲令諸比丘遊行教化，語言：願為遊行，若有乏短，當敕所在，供給所須。諸比丘以是白佛，佛言：先白二羯磨，如上捨王舍城大界，然後各隨意，更唱界相，還結小界。
有諸阿練若比丘，不知己界應齊幾許，以是白佛。佛言：自然界去身面二句樓賖，若結界隨遠近。
時諸比丘結無邊界，以是白佛。佛言：若結無邊界，不成結界，犯者突吉羅。諸比丘復結十二由旬或十由旬界，說戒時，往四五日行乃至，或遇野火，或遇暴水，或遇賊剝，便有梵行難、衣缽難及命難。以是白佛，佛言：若結十二由旬若十由旬界，不成結界，犯者突吉羅。今聽極遠三由旬。
時諸比丘不唱四方界相而結界。以是白佛，佛言：若不唱界相，不成結界，犯者突吉羅。
時諸比丘以眾生及煙火作界相，或並界，或兩界相入。以是白佛，佛言：皆不成結界，犯者突吉羅。
有二住處，諸比丘欲共布薩、共得施結界。以是白佛，佛言：聽各白二羯磨，解本界，然後共集白二羯磨，結共界。
復有諸比丘，欲共住、共布薩、異得施結界。以是白佛，佛言：聽解本界，然後集結。
復有諸比丘，欲共住、共得施，異布薩結界。以是白佛，佛言：不應爾。犯者偷羅遮。
復有一住處諸比丘欲異住、異布薩、異得施結界。以是白佛，佛言：聽解本界已各更結。
復有諸比丘，欲異住、異布薩，共得施結界。以是白佛，佛言：聽結。告諸比丘：一切河、一切湖池、一切海皆不得結作界。若水中行，以眾中有力人，水灑所及處，為自然界。
佛在竹園。阿若憍陳如在楞求羅山，布薩日輒化作青虹，在中結跏趺坐，來至佛所，眾人多來看之。以此故後便步出，糞掃衣重，道路疲極。諸比丘作是念：若世尊聽諸比丘於聚落中，若聚落界，結作不失衣界者，不使長老疲極如此。以是白佛，佛種種讚戒，讚持戒已，告諸比丘：今聽諸比丘，於聚落中，若聚落界，白二羯磨，結作不失衣界。應一比丘白：大德僧聽！此結界處，聚落中，若聚落界，共住、共布薩、共得施，今結作不失衣界。若僧時到，僧忍聽。白如是。大德僧聽！此結界處，聚落中，若聚落界，共住、共布薩、共得施，今結作不失衣界。誰諸長老忍默然，若不忍者說。僧已結作不失衣界竟。僧忍默然故，是事如是持。
時諸比丘先結不失衣界，後結大界。以是白佛，佛言：應先結大界，後依此結不失衣界。諸比丘便一切時結衣界，著麤弊衣行。以是白佛，佛言：不應爾，應白二羯磨解。一比丘白：大德僧聽！此結界處，聚落中，若聚落界，先結作不失衣界，僧今解之。若僧時到，僧忍聽。白如是。大德僧聽！此結界處，乃至僧今解之。誰諸長老忍默然，若不忍者說。僧已解先不失衣界竟。僧忍默然故，是事如是持。
時諸比丘先解大界，後解衣界。以是白佛，佛言：應先解衣界，後解大界。
時諸比丘為護夏故失衣，為護衣故失夏。以是白佛，佛言：聽還結衣界。
時有一住處，布薩日，弟子辭和尚，欲行至某處，和尚不知云何。以是白佛，佛言：和尚應籌量，若道路有疑恐怖，和尚聽去，突吉羅。若不聽，弟子強去，得輕師波逸提。若道路雖無疑恐怖，而彼方乞食難得，若共行伴，無所知不誦戒，不知布薩，不知布薩羯磨，若彼方無持法、持律、解律儀人，若彼方好共鬥諍，若彼方有破僧事，若彼方得病無隨病食、湯藥、臥具、看病人，若彼方衣食難得，聽去皆突吉羅。若無如是諸事，聽去無犯。
有一住處，十五日，諸比丘集布薩說波羅提木叉，請第一上座說戒，上座云忘，第二至下，皆云不誦，不得布薩。諸比丘以是白佛，佛言：應白二羯磨一比丘，令往他眾誦戒，若略若廣，及日還。若不得，不應住此處，住者，突吉羅。
時六群比丘犯罪，不悔過布薩。以是白佛，佛言：不應爾，犯者突吉羅。
復有諸比丘，向犯罪人悔過。以是白佛，佛言：不應爾。
有一住處，布薩日一切僧犯罪，諸比丘不知云何。以是白佛，佛言：聽白二羯磨一比丘，令往他眾悔過，清淨還，餘人於此比丘邊悔過。若得者善，若不得，應盡集布薩堂，一比丘白二羯磨：大德僧聽！僧今皆有此罪，不能得悔過，今共置之，後當悔過。若僧時到，僧忍聽。白如是。大德僧聽！僧今皆有此罪，乃至後當悔過。誰諸長老忍默然，若不忍者說。僧已置此罪竟。僧忍默然故，是事如是持。然後布薩，不應不布薩。
有一病比丘犯罪，語一比丘言：大德，我犯罪。彼荅：我亦犯罪。不得悔而命終。諸比丘作是念：若世尊聽向有罪比丘悔過者，不使此比丘不悔而終。以是白佛，佛言：聽向有罪比丘悔過，但不得向同犯者悔過。
有一住處僧皆同犯一罪，不知云何。以是白佛，佛言：亦應如上置罪。
有一病比丘犯罪，語一比丘：大德，我犯此罪。彼言：我亦犯此罪。不得悔過而終。諸比丘作是念：若世尊聽向同犯一罪比丘悔過者，不使此比丘不悔而終。以是白佛，佛言：今聽同犯不同犯，皆得向悔。
有一住處，諸比丘集，布薩說戒，有一比丘，語說戒比丘言：住！我憶有罪，我欲悔過。諸比丘訶責：云何說戒時，作此留難？以是白佛，佛言：若說戒時，憶有罪，聽向比坐說。若口言，若心念：我有此罪，說戒竟當悔。不應作留難。疑亦如是。
有一住處，諸比丘不知布薩，不知布薩羯磨，有知法、持律、解律儀比丘來，諸比丘不看視，不與臥具，彼比丘便去。以是白佛，佛言：應好看視，與臥具。若不爾，突吉羅。
有一住處，僧皆犯罪，不知犯何篇罪。有一知法、持律、解律儀比丘來，諸比丘中一比丘往問言：犯如是如是，為是何篇罪？彼荅言：是某篇罪。便語言：此住處一切僧犯如是罪。即於彼比丘邊悔過，悔過已還，語諸比丘：我等先犯如是如是某篇罪，應共悔過。莫污染修梵行，長夜受苦。諸比丘瞋恚言：汝何故向我說如是語？以是白佛，佛言：諸比丘應在彼知法比丘邊悔過，非不應語，但不應趣人語，語者突吉羅。
時舍利弗至六群比丘住處，見其犯戒，語言：汝等莫作此罪。六群比丘便觸惱問言：何等應作，何等不應作？竟夜惱之。舍利弗以是白佛，佛種種訶責六群比丘：汝愚痴人，上座比丘憐愍教汝，云何而反竟夜惱觸？訶已告諸比丘：非不應教，但不應趣教人。若犯罪，自知有過，然後教之。
時舍利弗、目連遊行人閒，為諸四眾、國王、大臣、沙門、婆羅門之所師敬。到一比丘住處，諸檀越為二人故，供養眾僧，布施衣物及守園人。復共得欽婆羅直估金錢一萬二千，三反唱令須者取之，竟無人取，即還施主。時會比丘漸漸遊行，還到佛所，佛如常法，慰問諸比丘已，問言：舍利弗、目連遊行豐足不？荅言：甚豐，世尊！復見一希有事，眾僧共得一欽婆羅直估金錢一萬二千，三唱與諸比丘，無人取者，以還施主。時有二摩訶盧比丘，去佛不遠，聞已一人作是言：彼諸上座愚痴，自失利養，而使施主不得大福。若我在彼，當為取之。一人復言：我是上座，我應取。遂致紛諍。佛見已，即說偈言：汝二摩訶盧，不在於彼眾，由此無諍訟，貴衣還本主。
佛在舍衛城。爾時，優波離與諸持律遊行，到比丘住處，應為作訶責羯磨、驅出羯磨、依止羯磨、舉罪羯磨、下意羯磨者，悉為作之；應為作別住、摩那埵、本日、阿浮訶那者，皆為作之。若界應解為解，若應結為結。應為作教誡比丘尼羯磨，為作教誡羯磨；不堪教誡，應為解教誡羯磨，為解教誡羯磨。餘諸比丘聞，作是念：此諸持律比丘來，必使我等多有疑悔。便舉臥具、閉戶，捨住處而去。又諸比丘尼見優波離瞋罵言：坐此比丘恒問世尊：此戒應作二部僧持，作一部僧持？佛便令作二部僧持，由此使我多受困苦。
優波離所將比丘，有先還者，佛如常法問已，又問：優波離遊行處，供養豐足不？荅言：不足。又問：何故？具以諸比丘捨住處，及比丘尼瞋罵荅佛。佛以是事，集比丘僧，問彼諸比丘：汝等實爾不？荅言：實爾，世尊。佛種種訶責：汝等愚痴，不恭敬持律比丘，誰應恭敬？訶已告諸比丘：今為諸比丘結初應學法。若比丘聞持律比丘來，不應避去，應為掃灑，整理房舍、臥具，若聞欲至，出半由旬迎，若有疑難，要當出門，若持律比丘有衣物，應代擔，為辦澡洗水、拭手腳巾，為作浴具，設過中飲，請說法。若實求解，持律比丘應如法荅，若觸惱問，不應荅。明旦為作前食、怛缽那，次作後食。應為求請主，請留安居，復應為求施衣檀越，應作如是供養，若不爾，突吉羅。
佛在王舍城。爾時，世尊布薩日與諸比丘前後圍繞露地而坐，告諸比丘：汝等寂默，今當布薩，說波羅提木叉。有一比丘，從坐起白佛言：伽伽比丘近得狂病，有時來，有時不來，亦復不憶來與不來，以是廢行僧事，今復不來。佛言：遣一比丘呼來。受教往呼，遍求不得，還。以是白佛，佛言：今聽諸比丘遙與作狂白二羯磨。一比丘白言：大德僧聽！此某甲比丘狂病，或來或不來，亦復不憶來與不來，以是廢行僧事。僧今遙與某甲，作狂羯磨，若現在若不現在行僧事。若僧時到，僧忍聽。白如是。大德僧聽！此某甲比丘狂病，乃至若不現在行僧事，誰諸長老忍默然，若不忍者說。僧已與某甲作狂羯磨竟。僧忍默然故，是事如是持。
彼後得差，求解羯磨。以是白佛，佛言：聽白二羯磨為解。病差比丘應到僧中，偏袒右肩，脫革屣，胡跪合掌，白言：大德僧聽！我某甲比丘，先得狂病，或來或不來，亦復不憶來與不來，僧與我作狂羯磨。我今已差，從僧乞解狂羯磨。如是三乞。應一比丘白：大德僧聽！此某甲比丘先狂，或來或不來，亦復不憶來與不來，僧與作狂羯磨。今已差，從僧乞解狂羯磨。僧今與解狂羯磨。若僧時到，僧忍聽。白如是。大德僧聽！此某甲比丘先狂病，乃至僧今與解狂羯磨。誰諸長老忍默然，若不忍者說。僧已與某甲比丘，解狂羯磨竟。僧忍默然故，是事如是持。
爾時，世尊布薩日與諸比丘前後圍繞露地而坐，告諸比丘：汝等寂默，今布薩說戒。有一比丘，從坐起白佛言：某甲比丘得病不來。佛言：應令一比丘將來。諸比丘不知云何將來。以是白佛，佛言：教拄杖使人扶，若不堪，以衣輿之。即受教輿來，勞動故病更困篤，或有死者。以是白佛，佛言：應取清淨欲來。
是中或有得名與清淨欲，或有不得；或有得名受清淨欲，或有不得；或有得名持清淨欲來，或有不得。不得名與清淨欲者，若與比丘尼、式叉摩那、沙彌、沙彌尼清淨欲，與狂心、亂心、病壞心、滅擯人、被舉人、自說罪人、異界住人清淨欲，若不如法三說我今與汝清淨欲，汝受我清淨欲，至如法僧事中，為我稱名說及捉籌，皆不名與清淨欲；若反上名與清淨欲。不名受清淨欲者，自不如法，不識他姓名，餘如上，皆不名受清淨欲；反此名受清淨欲。得名持清淨欲來者，若持清淨欲，比丘來至布薩中便睡眠，若狂心、散亂心、病壞心，若僧與作不見罪羯磨、不捨惡邪見羯磨、不悔過羯磨，若變成二根、黃門、無根，若忘說，是亦得名持清淨欲來，若睡眠，若忘不說，皆犯突吉羅罪；若中路睡眠，乃至忘說皆不得名持清淨欲來。
復有諸病比丘，不能口語，說清淨欲。以是白佛，佛言：應身與清淨欲。諸比丘不知云何身與清淨欲。以是白佛，佛言：若舉手，舉指，搖身，搖頭，乃至舉眼，得名身與清淨欲。復有諸病比丘，不能身與清淨欲。以是白佛，佛言：應舉眾到病人所，使說戒比丘，於中央坐說戒，令諸病比丘，向說戒人。復有諸病比丘，不能向說戒人，背而坐臥。以是白佛，佛言：應出界外布薩，不得在界內作別眾布薩。
爾時，世尊說戒日與諸比丘前後圍繞露地坐，告諸比丘：汝等寂默，今當布薩說戒。有一比丘，從坐起白佛言：某甲比丘為官所執，不得來。佛言：應遣一比丘語所由，求還布薩。若聽者善，若不聽，應語白衣：小卻，為取清淨欲。若得者善，若不得，應語言：一切僧當來就此比丘布薩。若得者善，若不得，應出界外布薩，不得界內別眾布薩。
有一阿練若處，諸比丘十五日集，布薩說戒。時有賊來，諸比丘見，便止不誦戒。諸賊問言：何故默住？荅言：我等所說不應使白衣聞。賊復問：所說非佛語耶？荅言：是。復問：若是佛語，誰不應聞？汝等今集，必欲論說不利我等。便打奪諸比丘衣缽。以是白佛，佛言：從今諸比丘若見賊來，應即誦餘經，不令斷絕。
爾時，有王名優陁延，善知相法。有一夫人名月光，容顏姝妙，音妓兼人。後於高閣上，在王前舞，王見死相，不出一年，諦視心念，顏色不悅。夫人覺之，便白王言：我舞不好耶，何以不悅？王言：不須問我。夫人苦問至三，王不獲已，便具以告。夫人白王：若實爾者，願聽出家。王言：我相敬愛，死不相離，餘歡少日，如何生離？夫人復白王言：少染世榮，迷昧道業，即此促期，唯與苦會。願必垂愍，聽遂出家。王言：汝少年修道，識見明決，必得生天，若還相見，當遂汝意。夫人白言：若此願果，誓不違要。便聽出家，於是辭去，行道不久，得阿那含果，即便命終，生於梵天。便作是念：我得出家，是王之恩，恩重宜報，要不可違。即下在王宮上虛空中立，語王言：月光夫人即我身是，先與王要，故來赴信。王語言：我不識天，可現本身。即變為昔形，於王前立，王見情重，欲附近之，便飛昇虛空，語王言：王，何故猶習此愛欲？為欲為無常、苦、空、不淨，若思此義，可得解脫，若不爾者，必墮三塗，自拔良難。王聞此語，心即調柔，即釋王位付太子，出家學道，在城左右山林樹下。
太子見父出家而不遠去，恒恐變悔，還奪其位，常願父王遠之他國。時王比丘作是念：我奉佛教，而未見佛，今當往彼，禮敬世尊。念已便行。時太子與諸婆羅門在高樓上，見出林去，語新王言：王比丘今已去矣。太子欣悅。王比丘忘坐具，須臾憶之，即便還取，諸婆羅門復語新王言：王比丘已復還，將無有以太子惶怖？便敕左右：汝速往殺，凡是沙門釋子，亦盡殺之。復敕言：彼或畏死，多作方便，慎莫不殺，而來見我。受教即往語言：新王敕我，殺比丘。比丘問言：何故殺我？荅言：以比丘出林還反，恐奪其位，是以相殺。王比丘言：我不貪王位，向忘坐具，故暫還取，如何以此而便見殺？使復言：重被王敕，彼必畏死，多作方便，慎莫不殺，而還見我。我今云何而得徒反？王比丘復言：我出家所求，未有所獲，汝小寬我，待彼樹影至。使者聽之，即懃思惟，得須陁洹，樹影既至，使者復語：樹影已至。比丘復言：我出家所求，猶未盡獲，可復見寬，更待一影。使者復聽，如是四反，得四沙門果，便語使者：汝可隨意，還語汝王，我不貪王位，行忘坐具，所以暫還，汝為此殺我，便是殺父、殺阿羅漢，念汝長夜受大苦耳。言已就死，使者殺已還到王所。王遙見之，即生悔心，到已問言：汝已殺耶？荅言：已殺。王復問言：父王臨終，有何所說？使者嗚咽，具以上荅。王聞此語，血從口出，即以生身，入大地獄。
時瓶沙王與其鄰國，先聞其教盡殺沙門釋子，恐入己界，敕諸杖士，守護比丘，杖士受敕，動止不離。
時王舍城一住處，有五百比丘，十五日集，語令小卻：我欲布薩。杖士荅言：我等受敕，不得暫離，豈敢公違大王之令？諸比丘不知云何，以是白佛。佛言：若不肯去者，但說戒序竟，言餘僧所常聞。應作如是布薩，不得不布薩。
時諸比丘布薩日集欲說戒，六群比丘諍訟不住，不得說戒。瓶沙王來，便得暫止，去後續復共鬥，不得說戒，不知云何，以是白佛。佛言：若有如瓶沙王，比丘有所畏難，鬥暫止時，便說戒序，說戒序竟，言餘僧所常聞。應作如是布薩，不得不布薩。僧布薩時，欲作羯磨，六群比丘受他清淨欲竟，不至僧中，便出界外，欲使僧羯磨不成。諸比丘以是白佛，佛言：僧得成羯磨，受他清淨欲者，犯突吉羅。
時諸比丘常略說戒，諸年少比丘言：大德，廣說我等未曾聞。以是白佛，佛言：不聽常略說戒。有十因緣，聽略說戒，一有貴人，二有惡獸，三有毒虫，四地有生草，五地有棘刺，六有毒蛇窟，七病，八闇，九地有泥，十坐迮，是名十因緣。若猶得五種說戒者善，若不得，應言：今十四十五日布薩時，各共正身口意，莫放逸！此亦名得布薩，應作如是布薩，不得不布薩。
有一住處，說戒時更有比丘來，若多、若等、若少。復有一住處，說戒竟一切未起去，更有比丘來，若多、若等、若少。復有一住處，說戒竟諸比丘，有起去，有未起去，更有比丘來，若多、若等、若少。復有一住處，說戒竟一切比丘起去，更有比丘來，若多、若等、若少。諸比丘不知云何，以是白佛。佛言：若說戒時，更有比丘來，若多、若等，應更為布薩說戒；若少，應聽次後戒。若說戒已竟，一切比丘未起，更有比丘來，若多、若等，應更為布薩說戒；若少，應在僧中，胡跪說清淨。若說戒竟，諸比丘有起去者，有未起去，更有比丘來，若多，若等，應更為布薩說戒；若少，應求先比丘和合，更布薩說戒。若得者，善，若不得，應出界外布薩，不應界內別布薩。若說戒竟，一切比丘起去，更有比丘來，亦如是。
若舊比丘集，若舊比丘來，若客比丘來，若舊客比丘來；若客比丘集，若客比丘來，若舊比丘來，若客舊比丘來；若舊客比丘集，若舊客比丘來，若舊比丘來，若客比丘來，若多、若等、若少，乃至一切比丘起去，皆如上說。
有一住處，布薩時，諸比丘集欲說戒，見異繩床、衣缽，而不見比丘，諸比丘不念此中有比丘無比丘，便共說戒。有一住處，布薩時，諸比丘集欲說戒，見異繩床、衣缽，而不見比丘，諸比丘作是念此中無比丘，便說戒。有一住處，布薩時，諸比丘集欲說戒，見異繩床、衣缽，而不見比丘，諸比丘作是念此中有比丘，無比丘，但說戒，便說戒。有一住處，布薩時，諸比丘集欲說戒，見異繩床、衣缽，而不見比丘，諸比丘作是念此中有比丘，滅去失去，以破和合僧心說戒。有一住處，布薩時，諸比丘集欲說戒，見異繩床、衣缽，而不見比丘，諸比丘作是念此中有比丘，不求不覓，便說戒。有一住處，布薩時，諸比丘集欲說戒，見異繩床、衣缽，而不見比丘，諸比丘作是念此中有比丘，求覓不得，便說戒。有一住處，布薩時，諸比丘集欲說戒，見異繩床、衣缽，而不見比丘，諸比丘作是念此中有比丘，求覓得，共說戒。諸比丘不知云何，以是白佛。佛言：第一、第二、第三、第五此四說戒，皆有過，羯磨不成，犯突吉羅。第四亦有過，羯磨不成，犯偷羅遮。第六無過，羯磨不成，無犯。第七無過，羯磨成，無犯。
若舊比丘集，不見舊比丘，不見客比丘，不見舊客比丘；若客比丘集，不見客比丘，不見舊比丘，不見客舊比丘；若舊客比丘集，不見舊客比丘，不見舊比丘，不見客比丘，有過無過皆如上。
有一住處，布薩時，諸比丘集，聞比丘若謦咳、若縮鼻、若振衣聲，不作是念此中有比丘，無比丘，便說戒，乃至有一住處，布薩時，諸比丘集，聞比丘若謦欬、若縮鼻若、振衣聲，作是念此中有比丘，求得共說。諸比丘不知云何，以是白佛，佛荅有過無過，亦皆如上。
有一比丘，受一比丘清淨欲，一比丘布薩。有二比丘，受二比丘清淨欲，二比丘布薩。有三比丘，受三比丘清淨欲，三比丘布薩。有眾多比丘，受眾多比丘清淨欲，眾多比丘布薩。以是白佛，佛言：皆不應爾，今聽多比丘集，少比丘持清淨欲來。
有一住處，諸比丘集，欲布薩說戒，見異住比丘，作同住想，見已不憶不問，便說戒。有一住處，諸比丘集，欲布薩說戒，見異住比丘，作同住想，見已憶不問，便說戒。有一住處，諸比丘集，欲布薩說戒，見異住比丘，作同住想，見已憶問，共說戒。有一住處，諸比丘集，欲布薩說戒，見異住比丘，於界疑，於比丘無疑，不憶不問，便說戒。有一住處，諸比丘集，欲布薩說戒，見異住比丘，於界疑，於比丘無疑，憶而不問，便說戒。有一住處，諸比丘集，欲布薩說戒，見異住比丘，於界疑，於比丘無疑，憶問共說戒。有一住處，諸比丘集，欲說戒，見異住比丘，於比丘疑，於界無疑，不憶不問，便說戒。有一住處，諸比丘集，欲布薩說戒，見異住比丘，於比丘疑，於界無疑，憶不問，便說戒。有一住處，諸比丘集，欲布薩說戒，見異住比丘，於比丘疑，於界無疑，憶問共說戒。諸比丘不知云何，以是白佛。佛言：六有過，羯磨不成，犯突吉羅。三無過，羯磨成，無犯。同住亦如是。
客比丘言十四日，舊比丘言十五日，諸比丘不知云何，以是白佛。佛言：客比丘應從舊比丘。無舊比丘，而客比丘自共作異如上，不知云何，以是白佛。佛言：後來應從先至。有客比丘一時來，以是白佛。佛言：應問近處比丘。若近處無比丘，應問官日數從之。
爾時，諸比丘從有比丘住處，往有比丘住處布薩，往無比丘住處布薩，往有比丘無比丘住處布薩，往鬥諍比丘住處布薩，往破僧比丘住處布薩。以是白佛，佛言：布薩日，往前四處，突吉羅，往後一，偷羅遮。
有一住處，布薩日，跋難陁為上座，眾僧請說戒，荅言：誦忘。諸比丘言：若忘，何以坐上座處？以是白佛，佛言：應上座說戒，若不說，突吉羅。諸比丘不知齊幾為上座，以是白佛，佛言：上無人，皆名為上座。
諸比丘說戒時中忘，以是白佛，佛言：應傍人授，猶忘更復授。三忘應更差人，續次誦，不應重誦。
時六群比丘布薩夜鬥諍，妨僧說戒。以是白佛，佛言：若容得說戒，起者猶少，應還集說戒，起者若多、若半，應置，聽明日布薩。若說律說法論議，若多得布施，不容說戒，皆聽至明日。
諸比丘先不請誦戒人，以此稽留說戒。以是白佛，佛言：應先請說戒人。
時諸比丘先說戒，後作諸羯磨，六群比丘說戒竟便去，不與僧和合作諸羯磨，作諸羯磨不如法。以是白佛，佛言：應先作諸羯磨，然後說戒，以是攝僧令不得去。
時諸比丘並誦戒。以是白佛，佛言：不應並誦戒，應請一人說。
有比丘，作歌詠聲說戒。以是白佛，佛言：應直說之。
時一住處布薩，跋難陁為上座，唱言：今僧十五日布薩說戒，不來諸比丘欲及清淨。僧今何所作，為諸比丘作何事？諸比丘荅言：某甲比丘應與作訶責羯磨、驅出羯磨、依止羯磨、舉罪羯磨、下意羯磨，某甲比丘應與別住、磨那埵、本日、阿浮訶那。跋難陁言：我不知羯磨。諸比丘問：若不知，何故問僧及諸比丘作何事？以是白佛，佛言：上座應說戒，持律應羯磨。
時諸比丘或反抄衣，或叉腰，或著革屣，或覆頭，或臥，或倚，作如是等不恭敬聽說戒。以是白佛，佛言：宜加恭敬，不得反抄衣，乃至臥倚而聽說戒，犯者突吉羅。
布薩日，有一比丘熟眠，說戒竟，方驚起言：僧集，共說戒。以是白佛，佛言：從今晝日都不得眠。復有諸被羯磨執事比丘，不得眠疲乏，身不得安。以是白佛，佛言：聽在隱避處眠，應語知識比丘：我在某處眠，若有僧事呼我。復有一比丘，說戒上眠，覺方語諸比丘：何不說戒？諸比丘問：汝憶何等？荅言：得眠。以是白佛，佛言：不應說戒上眠，犯者突吉羅。
有一住處布薩，諸比丘在隱避處說戒，客比丘來不知處所。以是白佛，佛言：若無難事，不應避隱處說戒。
有諸比丘，不知說戒時至。以是白佛，佛言：上座應知時至，教下座比丘，掃除敷置，辦籌及燈火。
諸比丘以小事便囑授。以是白佛，佛言：不聽以小事囑授。
諸比丘欲莊嚴布薩堂，懸繒散華，兼施僧過中飲，亦因施衣物，又欲以偈讚歎佛法僧。以是白佛，佛言：皆聽，若有種種福事，應及時作。
佛在舍衛城。爾時，諸比丘春夏冬一切時遊行，蹈殺虫草，擔衣物重，疲弊道路。諸居士見，譏訶言：此諸外道、沙門、婆羅門尚知三時，夏則安居，眾鳥猶作巢窟，住止其中，而諸比丘不知三時應行不行。常說少欲，慈愍護念眾生，而今踐蹈，無仁惻心，無沙門行，破沙門法。諸長老比丘聞，種種訶責，以是白佛。佛以是事，集比丘僧，問諸比丘：汝等實爾不？荅言：實爾，世尊。佛種種訶責已，告諸比丘：不應一切時遊行，犯者突吉羅。從今聽夏結安居。
結安居法：
應偏袒右肩，脫革屣，胡跪合掌，向一比丘言：長老一心念！我某甲比丘，於此住處，夏安居前三月，依某聚落某房舍。若房舍壞，當補治。如是三說。荅言：我知。
諸比丘便日日結安居，或二日乃至五日一結。以是白佛，佛言：不應爾，應於春末布薩日，分房舍臥具，於夏初一日結安居。
有比丘欲依象下，或依車輿結安居。復有比丘，欲依覆缽安居。以是白佛，佛言：皆不應爾，犯者突吉羅。聽在結跏趺坐及衣缽雨漏所不及處，依此安居。
有諸比丘，在無救護處安居，為賊劫奪。復有諸比丘，在塚閒安居，為非人所惱。復有諸比丘，在空樹中安居，為毒虫所困。復有諸比丘，在皮覆屋中安居，鼻內生肉。復有諸比丘，露地安居，肌皮剝脫。以是白佛，佛言：皆不應爾。
時諸白衣請比丘於無救護處安居，白言：大德，可於彼安居，我當遙作救護。以是白佛，佛言：聽受。
復有塚閒比丘，患人閒無房舍臥具，欲還塚閒安居。以是白佛，佛言：若能繫念在前，無所畏者聽。
復有諸比丘，欲治護空中樹，於中安居。以是白佛，佛言：聽。應先以石擲樹，若以杖打，聽有何聲，有何物出。若無異聲，無有物出者，然後入中，仰塞泥合，得使平立，作土埵泥四邊地，安戶作開閉處。
爾時，阿耨達龍王請諸比丘，於宮五百金銀眾寶窟中安居，諸比丘不敢往。以是白佛，佛言：聽往。諸比丘欲作陛道，安置坐石及洗腳石，而皆是金銀，慚愧不敢。以是白佛，佛言：彼金銀猶此土石，隨意用之。
復有諸比丘，安居有賊難、王難、親里難。以是白佛，佛言：應避去餘處安居。有二種安居，前安居、後安居。若無事應前安居，有事聽後安居。後安居比丘至餘處，彼比丘不與房舍臥具。以是白佛，佛言：應與。既與不住，奪他住房。以是白佛，佛言：應隨所得而住。比丘欲安居時，應先籌量此處有難無難，無難應住，有難應去。
爾時，舍衛城有長者，名憂陁延，信樂佛法，常供給諸比丘，安居中，為僧作房，設入舍食，欲因以房施請左右住處諸比丘，諸比丘慚愧不受。長者便嫌訶言：我散財物，作此飲食，而諸比丘不肯受請。諸比丘以是白佛，佛言：聽受。若作比丘尼屋及外道房，乃至為壘階道，設食請施，皆聽受。若有請若無請，須出界外，一切皆聽七日往返。
有一比丘，自不知律，不依持律，安居中生疑，作是念：世尊不聽我安居時遊行，無有問處。不知云何，以是白佛。佛言：聽依有持律比丘處安居。若持律住處房舍迮狹，聽近持律七日得往返處。於中心念，遙依持律而安居。
有一比丘，分房臥具竟，不作是念我今安居，口亦不言，後生疑悔：我不結安居，為成安居不？以是白佛，佛言：為安居受房舍，敷臥具，雖不發心口言結之，亦得名安居。
時舍衛城人欲於祇洹，作渠通水。波斯匿王聞，令言：若有於祇洹通水者，當與大罪。後邊境有事，王自出征，後諸外道欲并力通渠。諸比丘以此語諸優婆塞，諸優婆塞言：此非我等所制，可往白王。諸比丘言：世尊不聽安居中，過七日往返，王去此遠，何由得往？便以白佛。佛以是事集比丘僧，告諸比丘：從今若有佛法僧事，若私事於七日外，更聽白二羯磨受十五日，若一月日出界行。一比丘唱言：大德僧聽！此某甲比丘為某事，欲出界行，於七日外，更受三十夜，還此安居。若僧時到，僧忍聽。白如是。大德僧聽！此某甲比丘為某事，欲出界行，於七日外，更受三十夜，還此安居。誰諸長老忍默然，不忍者說。僧已與某甲更受三十夜出界行竟。僧忍默然故，是事如是持。
有一比丘，安居麤食不足，作是念：我此中安居，麤食不足，而世尊不聽破安居，我當云何？以是白佛，佛言：聽以此因緣破安居，無罪。
復有一比丘安居，有一比丘尼誘共作不淨行，作是念：人心易轉，後或失意，而世尊不聽破安居，我當云何？以是白佛，佛言：聽以此因緣破安居，無罪。式叉摩那乃至黃門亦如是。若國王欲壞其梵行，乃至父母親戚亦如是。
有一比丘，安居見伏藏，作是念：此藏足我一生用，若久住此，或能失意，而世尊不聽破安居，我當云何？以是白佛，佛言：聽以此因緣破安居，無罪。若見國王、尊貴，乃至見父母親戚苦樂，恐退意，亦如是。
有一比丘安居，聞有比丘欲破僧，作是念：若有破僧事，僧不和合，不得安樂，而世尊不聽破安居，我當云何？以是白佛，佛言：聽以此因緣破安居，無罪。
復有一比丘安居，聞異住處有比丘欲破僧，是己親厚，作是念：若我往諫，必受我語，而世尊不聽破安居，我當云何？以是白佛，佛言：聽以此因緣破安居，無罪。若能使人諫，為此而去，若彼處僧已破，能自和合，若使人和合，為此而去，皆亦如是。比丘尼能和合僧亦如是。
時有估客營住，諸比丘欲依安居。以是白佛，佛言：聽依彼估客。安居內忽然復去，諸比丘不知云何，以是白佛，佛言：聽隨去。諸估客分作兩部，諸比丘不知云何，以是白佛。佛言：若一部信樂，所之豐樂，隨去比丘，有持律，彼處亦多持律，聽隨此部去。若依牧牛羊人、作椑筏人、船行人安居，亦如是。
有諸比丘，安居中燒房舍臥具，無有住處，不知云何。以是白佛，佛言：若火燒，若水漂、王難、賊難、非人難、師子、虎狼諸毒虫難，乃至蟻子、水蝨難，皆聽破安居，無罪。
時跋難陁受安居請，布薩竟往，中路見二住處多有衣食施，便住其中，二處各半，皆欲取分。諸比丘以是白佛。佛以是事，集比丘僧，問跋難陁：汝實爾不？荅言：實爾，世尊。佛種種訶責言：汝愚痴人，云何已受他請，為利養故住二處安居？告諸比丘：從今若比丘受他前安居請，布薩竟往，中路見二住處多有衣食施便住，無前後安居，得違言突吉羅罪。
若比丘受他前安居請，布薩竟往，不至，至十七日明相出，是比丘無前安居，有後安居，不破安居，得違言罪。若受他前安居請，布薩竟往，結安居，不受七日出界外，七日內還不還，是比丘無前安居，有後安居，不破安居，得違言罪。若受他前安居請，布薩竟往，結安居，受七日出界外不還，無前安居，有後安居，不破安居，得違言罪。若七日內還，不破安居，不犯違言罪。若受他前安居請，布薩竟往，結安居，未至自恣，七日無七日法出界外，亦無前安居，有後安居，不破安居，得違言罪。若有七日法，出界外不破安居，不犯違言罪。若比丘受他前安居請，往彼布薩亦如是。
若比丘受他後安居請，布薩竟往，中路見二住處多有衣食施，便住不往，破安居、違言二突吉羅罪。若受他後安居請，布薩竟往，不至，至十七日明相出，是比丘破安居、違言二罪。若受他後安居請，布薩竟往，結安居，不受七日出界外，七日內若還若不還，及受七日，七日內不還，皆破安居、違言二罪。若七日內還，不破安居，不犯違言罪。若受他後安居請，布薩竟往，結安居，未至自恣，七日無七日法出界外，破安居、違言二罪。若有七日法，出界外，不破安居，不犯違言罪。若受他後安居請，往彼布薩亦如是。
有一比丘，求安居處，見有空窟，作是念：我當於此安居。復有眾多比丘見，皆作是念而不相知。至安居前布薩日，俱集於彼，皆言：我已先取此窟。不知誰應得住，以是白佛。佛言：若先至者應作相，若題壁自名，若語窟左右人，後引為證，此人應得。
復有比丘，先占住處，後竟不來，餘比丘不敢住，遂空置此處。以是白佛，佛言：應壞相，若語人令知，使餘比丘得住。
佛在舍衛城。爾時，眾多比丘住一處，安居共議言：我等若共語者，或致增減，當共立制，勿復有言。若乞食先還，便掃灑食處，以瓶盛水，出拭手腳巾，敷諸坐具，置盛長食器，量食有長，減著其中，如其得少，從此取足，食竟，次第除屏物事，若獨不勝，招伴共舉，如此安居，得安樂住，無復是非增減之患。作此議已，即便行之。安居既竟，諸佛常法，歲二大會，往到佛所，頭面禮足，卻坐一面，佛慰問言：汝等安居和合，乞食不乏，道路不疲耶？荅言：安居和合，乞食不乏，道路不疲。又問：汝等安居，云何和合？諸比丘即具以荅，佛種種訶責：汝等愚痴，如怨家共住，云何而得和合安樂？我無數方便，教汝等共住，當相誨誘，轉相覺悟，以盡道業，於今云何而行啞法？從今若復立不共語法，得突吉羅罪。
爾時，六群比丘數數犯罪。諸比丘以佛教應相誨語，便語言：汝等數數犯罪，應自見過，而修改悔，勿得污染梵行，自貽大苦，負人信施，空無所獲。六群比丘不自改過，反更誣謗長老比丘犯種種罪。彼聞已慚愧，便往佛所，以是白佛。佛以是事集比丘僧，問六群比丘：汝實爾不？荅言：實爾，世尊。佛種種訶責已，告諸比丘：若有比丘犯罪，應先問言：我欲誨汝，汝聽我不？言聽則誨，不聽則已。若不聽，犯突吉羅罪。
六群比丘後時犯罪，便逆問長老比丘：我欲誨汝，汝聽我不？彼作是念佛制不得不聽，便荅言：隨意說之。六群比丘復言：若隨我意，當隨我說何罪，何時說，何處說。彼聞此語，便逐其後不敢遠離。以是白佛，佛復問六群比丘：汝實爾不？荅言：實爾，世尊。佛種種訶責已，告諸比丘：若成就五法，不應問聽說罪無慚愧、愚痴、少聞，自不如法，茍彰人惡。若有慚愧、多聞、智慧，自如法，實欲使人離惡，乃應問聽說罪。復有五法，不應問聽說罪，隨愛隨恚，隨痴隨畏，不知時非時。反上應問聽說罪，若成就五惡法而問，不應敬聽說罪。若成就五善法而問，應敬聽說罪。
時諸比丘作是議：如世尊所說應問聽，不應問聽，應敬聽，不應敬聽，唯有羅漢，然後應問，我等云何而得行此？以是白佛，佛以是事集比丘僧，問諸比丘：汝等實作此議不？荅言：實爾，世尊。佛告諸比丘：從今以十利故，為諸比丘，作自恣法。應求僧自恣說罪，言：諸大德，若見我罪，若聞我罪，若疑我罪，憐愍故自恣說，我當見罪悔過。如是三說。
時諸比丘作是念：世尊教我等自恣，應共奉行。便日日自恣，或二日三日至五日一自恣。以是白佛，佛言：不應爾，應夏三月最後日自恣。
諸比丘便於比丘尼、式叉摩那、沙彌、沙彌尼前自恣，若白衣、外道、狂心、亂心、病壞心、被舉、滅擯、異見人前自恣。以是白佛，佛言：不應爾，應在如法比丘眾中自恣。
有諸比丘坐床上自恣。以是白佛，佛言：不應爾。
諸比丘既下地自恣，污衣服。以是白佛，佛言：應好泥治地布草，於上自恣。
六群比丘言：若次至我然後下地。以是白佛，佛言：不應爾，應一比丘先唱言：大德僧聽！今僧自恣時到，僧當和合，作自恣，白如是。然後俱下地䠒跪自恣。
諸比丘自恣未竟，上座老病，不堪久跪。以是白佛，佛言：聽自恣竟者還坐。
諸比丘已自恣竟，便出去。以是白佛，佛言：不應先出，要待都竟。
諸比丘一時向上座自恣，不知誰已自恣，誰未自恣。以是白佛，佛言：不應一時自恣。諸比丘便復一一從上座自恣，有諸白衣，欲布施聽法，久不能得，便譏訶言：我等多務，廢業來此，而諸比丘不時受施為我說法。諸比丘以是白佛，佛言：不應一一自恣。聽上座八人一一自恣，自下同歲同歲，一時自恣。
諸比丘不知自恣已至何處，以是白佛，佛言：應白二羯磨，差自恣人，若二若多。一比丘唱言：大德僧聽！此某甲某甲比丘能為僧作自恣人，僧今差某甲某甲作自恣人。若僧時到，僧忍聽。白如是。大德僧聽！此某甲某甲比丘能為僧作自恣人，僧今差某甲某甲作自恣人。誰諸長老忍默然，不忍者說。僧已差某甲某甲作自恣人竟。僧忍默然故，是事如是持。
諸比丘差無智比丘作自恣人，以是白佛。佛言：五法成就不應差，隨欲、恚、痴、畏，不知時非時，反上應差。被差比丘應起，語諸比丘言：同歲同歲一處坐。自恣人不知己何時當應自恣。以是白佛，佛言：次第至已，便應自恣。諸比丘作如是自恣，猶故遲，諸白衣如上譏訶。以是白佛，佛言：被差人復應唱言：各各相向自恣。諸比丘自恣竟，復更布薩。以是白佛，佛言：自恣羯磨，亦名布薩。
爾時，世尊自恣日與諸比丘前後圍遶露地而坐，告諸比丘：今僧和合自恣時到，應共自恣。有一比丘起，白佛：有病比丘不來。佛言應差一比丘將來，乃至出界自恣，如說戒中說。
時六群比丘有罪自恣。以是白佛，佛言：不應爾，犯者突吉羅。彼猶故有罪自恣。以是白佛，佛言：應住其自恣。諸比丘未羯磨時，便住他自恣，復有自恣竟方住。以是白佛，佛言：不應爾，羯磨竟，未自恣時應住。告諸比丘：有四不如法住自恣，四如法住自恣。何謂四不如法住自恣？謂住無根破戒、無根破見、無根破威儀、無根破正命。若反上，為四如法住自恣。復有七不如法住自恣，七如法住自恣。何謂七不如法住自恣？謂住無根波羅夷、無根僧伽婆尸沙、無根偷羅遮、無根波逸提、無根波羅提提舍尼、無根突吉羅、無根惡說。反上，為七如法住自恣。復有八不如法住自恣，八如法住自恣。何謂為八不如法住自恣？謂住無根破戒無作、無根破見無作、無根破威儀無作、無根破正命無作。反上，為八如法住自恣。復有九不如法住自恣，有九如法住自恣。何謂九不如法住自恣？謂住無根破戒作不作，無根破見、無根破威儀，亦如是。反上，為九如法住自恣。復有十如法住自恣，十不如法住自恣。何謂十如法住自恣？有一比丘，以此相，以此事，受如法治罪羯磨，若比丘見其以此相，以此事，受如法治罪羯磨，是比丘後於餘僧中，說其已受如法治罪羯磨，住其自恣，是謂如法住自恣。若住其自恣時，有難起僧皆散去，後見之復如前住其自恣，是謂如法住自恣。若捨戒，若犯波羅夷，若犯僧伽婆尸沙，若犯偷羅遮，若犯波逸提，若犯波羅提提舍尼，若犯突吉羅，若犯惡說，若比丘以此相，以此事，於僧中說其犯，住其自恣，是名如法住自恣。反上，名為不如法住自恣。
時優波離問佛言：世尊，比丘以幾法住他自恣？佛言：以五法住他自恣，以實不以虛，以時不以非時，有利益不以無利益，以慈心不以惡意，以柔耎語不以剛強。又問：世尊，欲住他自恣，應幾法自籌量？佛言：應以五法自籌量。應量我住彼自恣，為實為虛？若虛不應住，若實應更審定，為時為非時？若非時不應住，若時應更審定，為有利益為無利益？若無利益不應住，若有利益應更審定，為當因此起諍，破和合僧，為不破？若破不應住，若不破應更審定，復應量我住彼自恣，持法、持律、解律儀，聰明辯才，學戒比丘如法助我不？若彼必助，亦應更審，審已以時，住自恣。
又問：世尊，欲住他自恣，應幾法自觀？佛言：應五法自觀。自觀身行清淨、口行清淨、意行清淨、多誦修多羅、善解阿毗曇不？若身口意行不清淨，諸比丘便當言：汝身口意行不清淨，云何住他？若不多誦修多羅，諸比丘便當言：汝從誰聞？何經中說？未能不師人，何能師物？若不善解阿毗曇，諸比丘便當言：汝所說有何義？汝自不知義，云何住人？
又問：世尊，有幾法住他自恣後無悔？佛言：有五法住他自恣後無悔。憐愍故，利益故，欲濟拔故，使從惡戒出故，住全戒中故。又告優波離：有五種住他自恣後生悔心。諸比丘語言：汝說他罪不實，汝應止；汝所說非時，汝應止；汝所說無有利益，汝應止；汝以惡意說他罪，非是慈心，汝應止；汝所說剛強，非柔耎語，汝應止。若反上，後不生悔心。
此彼住自恣比丘，有五事不應憂。諸比丘語言：彼不實住汝自恣，汝不應憂；彼非時住汝自恣，汝不應憂；彼無利益住汝自恣，汝不應憂；彼以惡意住汝自恣，汝不應憂；彼非耎語住汝自恣，汝不應憂。
優波離問佛：若比丘入僧中，應以幾法。佛言：應以五法，一下意，二慈心，三恭敬，四知次第坐處，五不論說餘事。復有五法，不應反抄衣，不應左右反抄衣，不應扠腰，不應覆頭，應恭敬僧。
優波離問佛：比丘有幾法得與僧和合羯磨？佛言：有五法得與僧和合羯磨，應同見，應隨僧，應信有事，應自往若與欲。復語優波離：若有僧事，不應不往，若不往則異於僧。有五種見於僧事為不如法，應心念而口語，應口語而心念，非法助僧，助非法人，犯言不犯，若反上，為如法。
有一比丘，自恣日犯突吉羅罪，向餘比丘說，半云是突吉羅，半云是惡說。二部中各有持律，聰明、智慧、有慚愧心、樂學戒法，共諍不決，以住自恣。諸比丘不知云何，以是白佛。佛言：應一比丘將至眼見耳不聞處，教作惡說悔過，還白僧：彼比丘已作法，僧應自恣。諸比丘不得問作何等法？問者，突吉羅。
復有一比丘，自恣日犯突吉羅罪，向餘比丘說，半云是波羅提提舍尼，半云是突吉羅，乃至半云是波羅夷，半云是突吉羅。二部中各有持律，聰明、智慧、有慚愧心、樂學戒法，共諍不決，以住自恣。諸比丘不知云何，以是白佛。佛言：應一比丘將至眼見耳不聞處，教作突吉羅悔過，還白僧：彼比丘已作法，僧應自恣。諸比丘不得問作何等法，問者，突吉羅。犯波羅提提舍尼，乃至偷羅遮，亦如是。若犯僧伽婆尸沙，若犯波羅夷，應白羯磨停此事：大德僧聽！今停此事自恣，後當如法斷，白如是。作此白已應自恣，不得不自恣。
有一比丘，自恣日語諸比丘言：有物無人。因共空論，半云有物無人，半云有人無物，共諍紛紜。諸比丘不知云何，以是白佛。佛言：應白停此事自恣，不得不自恣。若白停已，有還發此論者，犯波逸提。
有病比丘，住病比丘自恣，病比丘住無病比丘自恣，無病比丘住病比丘自恣，不相順從。諸比丘不知云何，以是白佛。佛言：不應爾，犯者皆突吉羅。若病比丘住病比丘自恣，諸比丘應語言：汝今病，何以住他？若病比丘住無病比丘自恣，亦應如是語。若無病比丘住病比丘自恣，諸比丘應語言：汝且止，此比丘病，可待差住之。
有諸比丘遣使住他自恣，諸比丘以是白佛。佛言：不應遣使，住他自恣，犯者突吉羅。時跋難陁猶遣使住他自恣，諸比丘以是白佛。佛言：受使人得突吉羅，跋難陁犯波逸提。或愚痴比丘住愚痴比丘自恣，或愚痴比丘住智慧比丘自恣，或智慧比丘住愚痴比丘自恣，不相順從。諸比丘以是白佛，佛言：不應爾，犯者突吉羅罪。
若比丘住他比丘自恣，眾僧知見彼人身口意業不清淨，少聞愚痴者，不應受其語，但當自恣。若僧見彼人身口意業有清淨，有不清淨，及少聞、愚痴亦如是。若僧見彼人身口意淨，多聞、智慧，應受其語，當問言：汝見彼有何等過？為破戒，為破見，為破威儀，為破正命？若言破戒，應問：汝知破戒相不？若言不知，諸比丘應訶令慚，語言：汝不知破戒相，而在僧中說他破戒？僧若不作此訶，皆犯突吉羅。若言知，諸比丘應問：何等是破戒？荅言：犯波羅夷、僧伽婆尸沙。若言破見，應問：汝知破見相不？若言不知，諸比丘應如上訶，若不訶，皆犯突吉羅。
若言知，應問：何等是破見？荅言：無今世後世，無罪福報應，無父無母，無阿羅漢。若言破威儀，應問：汝知破威儀相不？若言不知，諸比丘應如上訶，若不訶，皆犯突吉羅。若言知，應問：何等是破威儀？荅言：犯波逸提、波羅提提舍尼、突吉羅、惡說。若言破正命，諸比丘應問：汝知破正命相不？若言不知，諸比丘亦應如上訶，若不訶，皆犯突吉羅。若言知，應問：何等是破正命？若言：諂曲心，以求利養。僧復應更問：汝為見，為聞，為疑？若言見，應問：云何見？何時見？何處見？汝在何處？彼在何處？若作是問，不能荅，應如法治已自恣，不應不自恣。聞、疑亦如是。
有一住處，眾僧於中安居三月，皆得道證，作是念：若三月竟，便自恣者，便應移去，則失此樂。諸比丘不知云何，以是白佛。佛言：今聽諸比丘三月自恣日，皆集一處，應一比丘唱言：大德僧聽！我等於此安居，得一心樂，若自恣便去者，則失此樂，今共停此，至八月滿作四月自恣，白如是。如是白竟，若有欲遠行比丘，聽自恣便去，若有欲住其自恣者，僧應為如法撿挍，使得自恣而去。若去比丘欲住後比丘自恣，諸比丘應語言：我等未自恣，汝云何得住？若彼去已，至後自恣時，還住諸比丘自恣者，諸比丘應如法撿挍竟，應自恣。
有諸比丘，一處安居，聞某處好鬥比丘當來，作是議言：彼來必住我等自恣。諸比丘不知云何，以是白佛。佛言：未至自恣二三日，應自恣而去。若聞今日至，應即自恣而去。若聞已入界內，應疾出界外，自恣而還。若不得，應出迎，禮拜問訊，為捉衣缽，辦洗浴具，將入浴室，與塗身油、蜜，出界外自恣。若復不得，應為辦食，隨在界內外，若在界內食，食時應出界外自恣，若在界外食，食時應住界內自恣。若復不得，應共集自恣，後一舊比丘白諸舊比丘言：大德僧聽！今共布薩說戒，後四月黑十五日當自恣，白如是。客比丘若言：何故四月黑十五日自恣？舊比丘應荅言：本不共安居，不應問我。若客比丘復至黑十五日者，舊比丘復應如上白，後白十五日當自恣，乃至不應問我亦如上。客比丘復至白十五日者，復應為作食如上。若得者善，若不得，便應強共和合自恣，不得不自恣。
佛在王舍城。爾時，耆域乳母洗浴耆域，諦觀其身，而有恨色。耆域覺之即問：何故恨顏視我？乳母言：恨汝身相殊特，而意未親佛法、眾僧。耆域聞已讚言：善哉，善哉！乃能教我如此之事。便著新衣，往至佛所，遙見世尊容儀挺特，有三十二大人之相，圓光一尋，猶若金山，即生信敬，前禮佛足，卻坐一面，佛為說種種妙法，示教利喜，所謂施論、戒論、生天之論，在家染累，出家無著，示現如是助道之法，次為說諸佛常所說法，苦、集、滅道，即於座上，遠塵離垢，得法眼淨，見法得果已，歸依佛、法、僧，次受五戒。
耆域善別音聲本末之相，佛將至塚閒，示五人髑髏，耆域遍叩白佛言：第一叩者生地獄，第二叩者生畜生，第三叩者生餓鬼，第四叩者生人道，第五叩者生天上。佛言：善哉，皆如汝說。復示一髑髏，耆域三叩，不知所之，白佛言：我不知此人所生之處。佛言：汝應不知。何以故？此是羅漢髑髏，無有生處。
爾時，世尊身小有患，語阿難言：我病，應服吐下藥。阿難白佛：當語耆域。即往語之，耆域言：我不可以常藥令如來服，當合轉輪聖王所應服者。便以藥薰三優缽羅華，持至佛所，白佛言：願嗅此華，嗅一華應十行下，三華三十，病乃都差。世尊即嗅二華，得二十行下，餘一華得九行下。耆域須臾來至佛所，白言：藥得下不，下為多少？佛言：藥雖得行下，猶少一。耆域白佛：應服煖水。即便服之，更得一行，病即除差。耆域復白：應須補養，我當隨時供養所應。佛默然受，耆域便作栴檀糂羹以奉世尊。世尊復嘗已，復白佛言：我為國王臣民治病，或得百千兩金、七寶無數，或得聚落，或得一邑，唯願世尊與我微願。佛言：諸佛如來已遏諸願。復白言：願佛與我可得之願。佛言：若是可得，不違汝意。於是耆域即以一貴價衣價直半國，奉上於佛，白佛言：此衣於諸衣中，最為第一，願哀愍受。又願聽諸比丘受家衣施。佛即受之，亦聽諸比丘受家衣施，為說種種妙法，遣還所住。佛以是事集比丘僧，告諸比丘：耆域治我病差，持一上衣施我，又願聽諸比丘受家衣施。我為受之，亦聽諸比丘受家衣施。從今諸比丘，欲著家衣聽受。然少欲知足，著糞掃衣，我所讚歎。
爾時，王舍城諸居士聞佛聽諸比丘受家衣施，共持青、黃、赤、黑純色劫貝三千張，施諸比丘，諸比丘以色為疑，以是白佛。佛言：聽受，應浣域好色，更染而著。
有諸比丘，往塚閒觀死屍，從足至頭作不淨觀，起屍鬼入死屍中，張眼吐舌，蹹諸比丘，諸比丘恐怖，非人得便奪其精氣，有命過者。復有一比丘，至塚閒，從足至頭觀新死女人，生欲心，便行不淨。以是白佛，佛言：不應先從足觀。復有比丘，於傍觀死人，起屍鬼復入屍中，張眼吐舌，以手打之。以是白佛，佛言：莫於傍觀，應在頭前觀。
復有諸比丘，為衣故掘出新死人，諸居士見，譏訶言：此釋子沙門臭穢不淨，云何以此入我塚中？諸長老比丘聞，以是白佛，佛言：不應掘出死人，犯者突吉羅。
復有諸比丘，持死人骨，著僧坊中，有持死人髑髏，著經行處，若床下。諸居士見，譏訶言：諸比丘不淨可惡，云何持死人骨，著僧坊內，猶如塚閒，畜死人髑髏，猶如畜缽？諸比丘以是白佛，佛言：不應爾，亦不應以手捉死人骨，犯者突吉羅。
有諸比丘，患眼，醫言：以人額骨，磨著眼中。諸比丘言：佛不聽我等持死人骨，更說餘方。醫言：更無餘治。諸比丘作是念：若世尊聽病時捉死人骨者，病可得差。以是白佛，佛言：聽屏處取骨，如二指大，磨著眼中。
有諸比丘，食麻、蜜、魚、肉，往塚閒求糞掃衣，鬼神不喜。以是白佛，佛言：不應食此諸物，往至塚閒。
有諸比丘，於佛中，及白衣家，食麻、蜜、魚、肉，行路經由塚閒，而輒避去，由此失伴。以是白佛，佛言：若不畏者，聽從邊過。
有諸比丘，常住塚閒，乞得魚肉，食不敢復還。以是白佛，佛言：若不畏者聽還。
有諸比丘，月八日、十四日、十五日，往來塚閒，求糞掃衣，諸鬼神此日亦集，語諸比丘言：今是我等集日，汝何為來？諸比丘以是白佛，佛言：不應以此日往塚閒。常住塚閒及行路比丘，此日皆不敢往。以是白佛，佛言：若不畏者聽。
有諸比丘，大小便塚閒。諸鬼神訶言：云何於我住處大小便？以是白佛，佛言：不應爾。有塚閒曠遠，諸比丘經過，不敢起止，由此致病，以是白佛，佛言：應先彈指，然後便利。若鬼神欲聞經典、讚唄、說法，應為作之。
時迦夷王以欽婆羅寶衣與耆域，耆域即持至僧坊施僧。諸比丘不知云何，以是白佛。佛言：應受，用莊嚴塔。
有諸比丘，得長短毛及無毛雜色氍氀，不敢受。以是白佛，佛言：聽受。雜色者聽浣，壞色乃著。若不能令純色壞者，聽在僧坊內著。
有諸比丘，得已成氈及未成者，不敢受作。以是白佛，佛言：聽受作。
有諸比丘，欲於街巷中，拾糞掃衣。以是白佛，佛言：聽拾。
時有白衣，於街巷中，脫衣大小便，諸比丘謂是糞掃衣便取，彼言：大德，莫取我衣。比丘荅言：我謂是糞掃衣，是以取耳。白衣復言：汝不顧視而便取之，是為偷衣。諸比丘以是白佛，佛言：應諦看之，若塵坌日曝，有久故相，顧視問人，然後取之。
諸比丘拾糞掃衣，未浣著房中，臭穢不淨，以是白佛，佛言：不應未浣持入房。
有諸比丘，拾糞掃衣，不即浣，生虫。以是白佛，佛言：應即淨浣。
有諸比丘，於淨地中及上流，浣糞掃衣。以是白佛，佛言：不應爾。
有諸比丘，以淨器浣糞掃衣。以是白佛，佛言：不應爾。
佛從王舍城與大比丘僧千二百五十人，遊行人閒，諸比丘擔糞掃衣。佛見已，作是念：我當為諸比丘作齊限，受家衣施。時瓶沙王聞佛與千二百五十人，遊行人閒，作是念：我今寧可將四種兵，侍衛世尊遊我境內。念已，敕嚴四種兵，侍從佛後。佛展轉到恒水，欲度到跋耆國，目連念言：若用舡度，恐王久留，或有所廢，我今當以神力，令此水淺。念已，即令水淺，佛與比丘一時涉度。佛度彼岸，而說偈言：
精進為舟筏，能濟深廣河。孰能睹若斯，不發信敬心？
於是瓶沙王作是念：佛已出我界，便應迴還。即合掌遙禮而歸。佛到屈茶聚落，告諸比丘：有四法，我及汝未得時，於生死中，輪轉無際。何謂為四？所謂聖戒、聖定、聖慧、聖解脫。今既得之，生死已盡，梵行已立，所作已辦。即為諸比丘說偈言：
戒定慧解脫，我今如是覺，已盡諸苦原，故為汝等說。
時佛將五百比丘遊行跋耆國，欲到毗舍離城。彼有婬女，名阿范和利，聞佛世尊有大名德，號如來應供等正覺，所可說法，初中後善，具足清白梵行之相，遊行諸國，將到此城，歎言：善哉，我願欲見。即嚴四馬車，從五百伎女，出迎世尊。佛遙見之，告諸比丘：汝等各當繫念在前，自防護心，是諸佛教。何謂繫念？謂行四念處觀，內身循身觀，除無明世閒苦，觀外身、內外身及痛心法，亦如是。何謂在前？所謂若行若立，若坐若臥，若睡若覺，若去若來，若前後視瞻，若屈伸俯仰，若著衣持缽，若食飲便利，若語若默，常一其心，此是我教。
阿范和利遙見世尊，容顏殊特，諸根寂定，有三十二大人相，圓光一尋，猶若金山，便生信樂，前至佛所，頭面禮足，卻住一面。佛為說種種妙法，示教利喜已，白佛言：世尊，願佛及僧於我園宿，受明日請。佛默然受之，阿范和利知佛受已，禮遶而退。
時五百離車聞佛與比丘僧遊行國界，來向此城，共要迎佛，若不出者罰金錢五百。要已皆出，或乘青馬、青車，一切眷屬衣服皆青。黃、黑、赤、白，皆亦如是。阿范和利中道相逢，不避其路，諸離車言：何以不避，使車馬相突。阿范和利言：我請佛及僧於園宿，明日設食，不暇相避。諸離車言：我等亦欲請佛，汝聽我先。荅言：已受我請，不得相讓。諸離車言：與汝五百千兩金，聽我在先。荅亦如上。諸離車復言：與汝半國財物可乎？荅言：正使舉國，亦不可得。若能保我三事無失，爾乃相許。諸離車言：何謂三事？荅言：一者保我人命，必無夭奪；二者保我財物，必無損失；三者保佛常住，必無餘行。諸離車言：若財物損失，我能相與，若佛餘行，我能請留，汝命危脆，誰能保者？便瞋恚而去。
佛遙見諸離車來，告諸比丘：欲知忉利諸天出入，與此無異。諸離車見佛容顏殊特，乃至猶若金山，下車步進，前至佛所，頭面禮足，卻坐一面。時彼眾中，有一摩納，名賓祇耶，從坐起，偏袒右肩，胡跪合掌，白佛言：我欲以偈，讚歎世尊。佛言：隨意。即便說之：
瓶沙得善利，鴦伽持珠鎧，佛昔出其國，聲若雷電震。
亦如花新開，其香甚芬馥，觀佛身光曜，如日麗於天。
又如月盛滿，昇空無雲翳，世尊光明身，灼灼復踰此。
佛慧無不鑒，消滅陰謀情，能施世閒眼，決斷諸疑惑。
諸離車聞偈歡喜，即與五百領衣，摩納言：我不須衣，願先請佛。佛語離車：可聽先請。即便聽之與衣如故。摩納得衣，即以上佛，佛為受之，告諸離車：世有五寶，甚為難遇：一者諸佛世尊，二者善說佛所說法，三者聞法善解，四者如聞能行，五者不忘小恩。諸離車聞法歡喜，共作是議：佛不久住，人人別供，不得周遍，今當斂物，隨日供設，非我種族，不聽預之。
阿范和利竟夜作種種美食，旦持至園，敷坐具畢，白時已到，佛告諸比丘：汝等繫念，共受彼食。即皆就坐，㮈女手自斟酌，歡喜無亂，食畢行水，卻住一面，白佛言：毗舍離諸園觀中，此園第一，我修此園，本欲為福，今奉世尊，願垂納受。佛言：可以施僧，得大果報。㮈女重以上佛，佛言：但以施僧，我在僧數。㮈女受教，即以施僧，便取小床，於佛前坐，佛為說隨喜偈，如為毗蘭若所說，復更為說種種妙法，示教利喜，即於坐上，得法眼淨，次受三歸五戒，從坐起，禮佛而去。諸離車於後如議供養。
佛從毗舍離，漸漸遊行，到缽遮羅塔。時冬大寒，著一衣，露地而宿，初夜過已，覺寒復著一衣，中夜過已，覺寒復著一衣，不復苦寒，作是念：未來諸比丘，若不耐寒，著此三衣，足以御之。我今寧可為諸比丘制畜三衣。明旦以是集比丘僧，告諸比丘：我先於王舍城遊行，見諸比丘擔重擔衣，爾時欲為制家施衣齊限。昨夜極寒，吾先著一衣，中夜初覺寒，復著一衣，後夜初覺寒復著一衣，便不復苦寒，即作是念：未來諸比丘，有不耐寒者，著此三衣，足以御之。我今寧可為諸比丘制畜三衣。今以十利故為諸比丘制畜三衣，不聽有長。若衣弊壞，聽補治，以複綖卻刺，亦聽直縫。
時諸比丘畜拘修羅衣，諸居士見譏訶言：比丘著拘修羅，何異我等著貫頭衣？以是白佛，佛言：不聽畜拘修羅衣，犯者，突吉羅。
有一比丘，安陁會壞，權縫合作拘修羅著之，後生疑悔。以是白佛，佛言：聽暫作著。
有諸比丘，畜貫頭及有袖衣，拘攝披上。以是白佛，佛言：不聽畜貫頭及有袖衣，犯者突吉羅。若得，聽受壞作餘衣。
有一外道，以雜色綖縫著衣上作條幅處，後於佛法中出家，猶著此衣。諸居士見，譏訶言：沙門釋子著外道衣，不可分別。諸比丘以是白佛，佛言：不聽著外道衣，犯者偷羅遮。若不知是外道衣，而非佛所聽，皆應壞之。若知是外道衣，應摘綖布地令人蹈上，速使壞盡。
有諸比丘，在樹下坐禪，眾鳥作聲，亂其禪思，屎汙身體。以是白佛，佛言：聽驅鳥，若作禪屋。
有諸比丘，欲往塚閒取死人衣。以是白佛，佛言：聽取。即便取之。後有比丘，亦往取衣，見前比丘語言：與我共分。比丘不與。以是白佛，佛言：應共分。
有諸比丘，先在塚閒得衣，與後來比丘共分，分時復有比丘來索分，諸比丘不與。以是白佛，佛言：亦應共分。分衣已，各欲還，復有比丘來索分，諸比丘不與。以是白佛，佛言：亦應共分。分已各還，垂出塚界，復有比丘來索分，諸比丘不與。以是白佛，佛言：亦應共分。分已各還，已出塚界，復有比丘來索分，諸比丘不與。以是白佛，佛言：不應共分。
有一比丘，著衣持缽，入村乞食，作是念：我今乞食猶早。便往塚閒，多得諸衣。得已復作是念：若持入村，擔重可恥。若先持歸，時或復過。便束藏之，然後乞食。復有一比丘，食後前至塚閒求衣，見前比丘所得衣，便持歸。前比丘後往取衣，不知所在，還到僧坊，見一比丘浣之，語言：莫浣我衣。彼比丘言：非是汝物。前比丘具以事語，彼比丘言：塚閒無主物，如何占護？以是白佛，佛言：應屬前比丘。從今若先得衣，置塚閒者，應作識。
有比丘以死人骨作識，後諸比丘謂是鳥銜著上，即便取之。以是白佛，佛言：不應以死人骨為識。又有比丘，以絳汁作識，諸比丘謂是血汙，即便取之。以是白佛，佛言：不應以絳汁作識，應用青黑木蘭，若以袈裟衣片帖上。
有諸比丘共要伴入村乞食，伴塚閒求衣，還共分之。要已而去，往塚閒者，大得諸衣，悔言：我得衣屬我，彼得食屬彼，不能復共。乞食比丘還，以食與之，得衣比丘不受，如上語之。乞食比丘言：先共明要，如何中悔？以是白佛，佛言：應共分。取衣比丘得衣時共要，若能擔此衣，還所住者，當與二分。既擔還，復悔不與。以是白佛，佛言：應與。浣亦如是。
有一比丘往塚閒，見一新死人，欲取其衣，起屍鬼入身中起語言：大德莫取我衣。荅言：汝已死，非是汝衣。便強奪取，死人大喚，逐到僧坊，諸善鬼神不聽入，便住門外，見出入比丘，語言：有一比丘，奪我衣來，可令見還。諸比丘入問：外有一人云：有比丘奪其衣來，誰持來者？得衣比丘言：此是死屍，非生人也。諸比丘以是白佛，佛言：若新死身未有壞處，起屍鬼猶著，不應取其衣，可以還之。若取未傷壞死人衣，突吉羅。彼比丘即以衣還之，死屍得衣，便倒地。彼比丘以是白佛，佛言：可持著塚閒。比丘即持衣行，死屍復起逐後，既到塚閒，以衣著地，屍復還倒。
有一比丘，往塚閒，見一人著新欽婆羅臥塚蔭中，謂是死人，作是念：佛不聽我取未傷壞死人衣。便打其頭破，彼即驚起言：大德，有何相犯，打我頭破？荅言：謂汝是死人。彼言：汝豈不知有喘息耶？如何為衣，欲斷我命？諸比丘以是白佛，佛言：不應自打，若使人打死屍令傷壞，犯者突吉羅。
時諸比丘得劫貝衣，不截頭髮而著。居士見譏訶言：沙門釋子亦著此衣，與我何異？諸比丘以是白佛，佛言：不應著，犯者突吉羅。
爾時，世尊與大比丘僧千二百五十人俱，遊行南方人閒，從山上下，見有水田善作畦畔，作是念：我諸比丘應作如此衣。即問阿難：汝見此田不？荅言：已見。又告阿難：諸比丘宜著如此衣，汝能作不？荅言：能。即受教自作，亦教諸比丘作，或一長一短，或兩長一短，或三長一短，左條葉左靡，右條葉右靡，中條葉兩向靡，作竟著之，極是所宜。佛見已，告諸比丘：阿難有大智慧，聞我略說，作便如法，此名為割截不共之衣，與外道別異，怨家盜賊所不復取。從今聽諸比丘割截作三衣，若破應補。
佛在毗舍離城。有一住處，地極卑濕，多諸蚊蝱，諸比丘不得住，皆往舍衛城、瞻婆城、迦維羅衛城、王舍城安居，所住處空。諸居士言：大德，可住此安居，我等當供給飲食。諸比丘言：此閒多有蚊蝱，不能得住。諸居士復言：大德但住，當送蚊幮。諸比丘不知得受不？以是白佛，佛言：聽受。諸比丘不知大小作。以是白佛，佛言：應隨床大小作。
諸比丘常著一衣，入聚落，及還僧坊，初不易脫，垢穢不淨。諸居士見，譏訶言：沙門釋子可惡，常著一衣，出入聚落。諸比丘以是白佛，佛言：於僧坊內，應著儭身衣，不應著入聚落衣。
諸比丘無房舍住，欲作新房。以是白佛，佛言：聽於僧坊內為僧作。餘比丘不助。以是白佛，佛言：應助。諸比丘便長助，妨坐禪行道。以是白佛，佛言：不應長助。若力少不足，然後助之。
諸比丘作時壞汙其衣，數數補浣，妨坐禪行道。以是白佛，佛言：僧應作作時衣，作時令著。諸比丘慚愧，不敢儭身著。以是白佛，佛言：為僧作時，聽自恣著。諸比丘著僧衣，小汙便浣，由是速壞。以是白佛，佛言：不應數數浣。作者竟，然後浣舉。
諸比丘欲作新經行處，以是白佛，佛言：聽作。諸比丘便曲作。以是白佛，佛言：應直作。
諸比丘欲高作經行道。以是白佛，佛言：聽高作。兩經行道數數壞。以是白佛，佛言：應白善埿，亦聽用衣及婆婆草布上。
大會時，人多房少，諸比丘無住處。以是白佛，佛言：房內有容膝處，聽衣布地坐，留中央。諸比丘既同房住，便相鬧亂。以是白佛，佛言：應以衣隔之，亦聽作窟。
諸比丘倚壁坐。諸居士見，譏訶言：此沙門釋子為是老出家，為是無威儀，云何倚壁而坐？以是白佛，佛言：不應倚壁坐。有諸老病比丘，不能自持，取草束倚坐，汙穢房中。以是白佛，佛言：不應倚草束，聽作隱机、襌帶。諸比丘廣作禪帶。以是白佛，佛言：不聽過人八指。諸比丘復狹作禪帶。以是白佛，佛言：不應減五指。諸比丘復作雜色禪帶。以是白佛，佛言：應一種色作。若雜種色，應浣壞色，然後聽畜。
時長老柯休得一衣，欲作安陁會，太長，欲作僧伽梨、優多羅僧皆少，數牽挽。佛行房見之，問言：汝作何等？具以事荅，佛言：若不足，應三長一短，若復不足，聽兩長一短，若復不足，聽一長一短，若復不足，聽帖作葉。
長老柯休復有得一衣，少不足作割截三衣。以是白佛，佛言：聽作割截僧伽梨、優多羅僧，漫安陁會。
有大眾會時，諸白衣以衣布施。以是白佛，佛言：聽受。諸白衣欲得咒願。以是白佛。佛言：應為咒願。諸比丘不知咒願。以是白佛，佛言：應使維那咒願。不知持著何處。以是白佛，佛言：應如前白二羯磨，當中央房著中。不知誰應守護。以是白佛，佛言：應如前白二羯磨一比丘，今守護。諸比丘便羯磨無知比丘，不別衣好惡。以是白佛，佛言：成就五法，不應差守衣，隨愛、恚、痴、畏，不知衣好惡。諸比丘於鬧處分，失衣，守衣比丘得惡名聲。以是白佛，佛言：應靜處分。分衣時，有客比丘來，舊比丘問：汝某日在何處？荅：在某處。諸比丘言：我等得衣日，此比丘在我界內，今不成分衣。以是白佛，佛言：得衣日，有比丘，有比丘想，不成分衣，得突吉羅罪。有比丘疑亦如是。無比丘，有比丘想，成分衣，得突吉羅罪。無比丘疑亦如是。無比丘無比丘想，成分衣，無犯。
時諸比丘不儭體臥，僧臥具垢汙不淨。復有一比丘，不儭體臥，僧臥具申腳蹹破。以是白佛，佛言：為護身，護衣，護僧臥具，聽畜單敷，敷僧臥具上。
時六群比丘以佛不聽儭身臥僧臥具，便以廣數寸物，敷僧臥具上。以是白佛，佛言：廣長應如臥具。
諸比丘不繫念眠，失不淨汙於單敷。以是白佛，佛言：應以坐具，敷單敷上。有諸比丘，為壁蝨所惱。以是白佛，佛言：聽別作廣長單敷敷著，敷下垂床四邊各一尺。
時優波離問佛：世尊幾種衣應受持？佛言：三衣應受持。儭身衣、被衣、雨浴衣、覆瘡衣、蚊幮、敷經行處衣、障壁蝨衣、單敷衣、坐具、護䏶衣、護腨衣、護頭衣、拭體巾、拭手面巾、鍼縫囊、缽囊、革屣囊、漉水囊，如此諸衣，若似衣皆應受持。
有一比丘，白佛言：世尊常為我等讚歎少欲知足，我甚樂之，願聽我等裸形。佛言：愚痴人，欲作外道儀法，犯者偷羅遮。
有諸比丘白佛，或欲作人髮衣、鹿皮衣、羊皮衣、鳥毛衣、馬鬣衣、犛牛尾衣、草樹皮葉衣。佛言：愚痴人，欲作外道儀法。一切外道儀法皆不得作，作者偷羅遮。
有一比丘，白佛：願聽我等內著貫頭衣，跋那衣披上。佛言：愚痴人，欲作白衣儀法，犯者突吉羅。
有諸比丘，欲內著貫頭衣，外披劫貝衣，或欲作蘇摩衣、班劫貝衣，或欲著指鐶，畫眉眼，著雜色革屣。以是白佛，佛言：愚痴人，此是白衣儀法。一切白衣儀法，皆不得作，犯者突吉羅。
有一比丘，白佛：願聽我等著純青、黃、赤、白、黑色衣。佛言：純黑色衣產母所著，犯者波逸提，餘四色突吉羅。
時諸比丘患頭冷病。以是白佛，佛言：聽以衣覆，亦聽作帽，煖則止。
有諸比丘、不著僧祇支，入聚落，露現胸臆，諸女人見笑弄。諸比丘以是白佛，佛言：不應爾，入聚落，應著僧祇支，犯者突吉羅。
有諸比丘，著僧祇支風吹落地，以是白佛，佛言：應著帶。
有諸比丘，在高上作，諸女人在下，見其形體笑弄，諸比丘羞恥。以是白佛，佛言：聽作時，取衣後從歧閒過著前。
時跋難陁知未分安居施物處，輒往語言：何不速分，若不分，或有虫嚙水火等難，若分可得自用，若與弟子及作福事。諸比丘即便分之，跋難陁言：汝等不別貴賤？諸比丘言：汝若善別，為我等分，亦自取分。即為分之，得分持去。復往餘處，如是非一，得重擔衣，還歸所住。諸比丘見，讚言：汝大福德，得如此衣。荅言：非福所致，諸安居處，巧說得耳。諸比丘種種訶責：云何一處安居，諸處受施分？以是白佛，佛以是事集比丘僧，問跋難陁：汝實爾不？荅言：實爾，世尊。佛種種訶責言：我常說少欲知足，汝今云何多受無厭？訶已告諸比丘：不應一處安居，諸處受安居施分，犯者突吉羅。
時諸比丘但著上下衣入聚落。以是白佛，佛言：不應爾，犯者突吉羅。
有比丘反著衣入聚落。諸比丘見，語言：反著衣與著不割截衣，有何異？以是白佛，佛言：不應爾，犯者突吉羅。
有諸比丘，未入村及出村，草木鉤衣破裂，塵土入葉中，欲反著不敢。以是白佛，佛言：為護衣故，未入村及出村聽反著。
有諸比丘，染漫衣作條，又有縫葉著衣，或攝作衣葉，或半上向，半下向作葉。以是白佛，佛言：不應爾，犯者皆突吉羅。
有諸比丘，著雜色衣。以是白佛。佛言：不應爾，犯者突吉羅。
有諸比丘，雨時倒著衣，水入葉中爛壞。以是白佛，佛言：雨時不應倒著。若不雨，隨意。
爾時，諸比丘有衣缽餘物，欲以施僧，白佛，佛言：九種得施，皆聽施僧：一者界得施，二者要得施，三者限得施，四者僧得施，五者現前僧得施，六者安居僧得施，七者二部僧得施，八者教得施，九者人得施。界得施者，施主言施此界內僧，是名界得施。要得施者，安居時，異界住僧共要，若一處得施，盡共分，是名要得施。限得施者，施主言施如是如是人，是名限得施。僧得施者，施主施僧，僧應知所施物，隨宜處分，是名僧得施。現前僧得施者，施主對面施僧，是名現前僧得施。安居僧得施者，施主言施此安居僧，是名安居僧得施。二部僧得施者，施主施二部僧，若比丘多比丘尼少，若比丘尼多比丘少，皆應中分，若有比丘無比丘尼，比丘應盡分，若有比丘尼無比丘，比丘尼應盡分，是名二部僧得施。教得施者，施主教僧作如是如是用，若共分，是名教得施。人得施者，施主言我施某甲，是名人得施。復有五種得施，施佛及僧，施佛及比丘尼僧，施佛及二部僧，為人施僧，長請施。
有一沙彌命過，諸比丘不知云何處分其物。以是白佛，佛言：若生時已與人應與之，若生時不已與人，現前僧應分。
有一少知識比丘命過，有上下衣及非衣，諸比丘不知云何，以是白佛。佛言：若生時不已與人，現前僧應分，若生時已與人，而未持去者，僧應白二羯磨與之。一比丘唱言：大德僧聽！某甲比丘於此命過，生存時所有，若衣，若非衣現在僧應分，今與某甲。若僧時到，僧忍聽。白如是。大德僧聽！某甲比丘於此命過，生存時所有，若衣，若非衣現在僧應分，今與某甲。誰諸長老忍默然，若不忍者說。僧已與某甲衣竟。僧忍默然故，是事如是持。
有一多知識比丘，為國王、大臣眾人所供養，命過，其物甚多，諸比丘不知云何，以是白佛。佛言：若生時先已與人，應白二羯磨與。若生時不已與人，有可分不可分者，若婆那衣、蘇摩衣、劫貝衣、拘攝毛長五指，若僧伽梨、優多羅僧、安陁會，若下衣，若舍勒，若單敷，若儭身衣，若披，若坐具，若鍼綖囊、漉水囊、缽囊、革屣囊，若大小缽、戶鉤，如是等物是可分者，現在僧盡應分；若錦，若綺，若毛，若氈，若拘攝毛過五指，若雨浴衣，若覆瘡衣，若蚊幮，若經行敷，若遮壁蝨單敷，若坐臥床及踞床，除大小瓦缽、瓦澡灌，餘一切瓦器，除大小鐵缽、戶鉤、截甲、刀，鍼餘一切鐵器，除銅揵、銅多羅、盛眼藥物，餘一切銅器，若傘蓋、錫杖如是等物是不可分者，應屬僧用。
有諸比丘，得安居施未分，或有命過者、反俗者、作外道者、遠行者、作沙彌者、更受大戒者、變成二根者、根滅者，諸比丘不知云何，以是白佛。佛言：安居得施未分，若命過者，生時已與人，應白二羯磨與之，若生時不已與人，現前僧應分。反俗、作外道、遠行、變成二根、根滅亦如是。作沙彌者，與沙彌分，更受大戒者，應與大比丘分。
有諸比丘，於安居中，未得安居施，或命過乃至根變，後得施亦如是，比丘尼亦如是。
時調達得安居施，未分破僧，諸比丘不知云何，以是白佛。佛言：若僧未破得物，應等分，若破後得物，應隨所施分。
有諸比丘，同界僧破，後欲作諸羯磨，與人受具足戒，不知云何，以是白佛。佛言：若僧已破，雖同界聽作羯磨行僧事，不犯別眾。
有一住處，一比丘住，非安居時得施僧衣，作是念：佛說四人已上名僧，我今一人，不知云何。以是白佛，佛言：應受持，若淨施，若施人。若不爾，餘比丘來，應共分。若有比丘住處，非安居時得施僧物，若無比丘，比丘尼應分。若有比丘尼住處，非安居時得施比丘尼僧衣，若無比丘尼，比丘應分。若有比丘住處，非安居時，比丘命過，無比丘，比丘尼應分。若有比丘尼住處，非安居時，比丘尼命過，無比丘尼，比丘應分。安居時，得施皆亦如是。
有一外道弟子，於佛法律中出家，其諸親族咸作是言：云何捨我阿羅漢道，於沙門釋子中出家？當還取之。復作是言：彼若聞者，或能外避，沙門釋子不破安居，爾時往取，必得無疑。彼比丘聞，不知云何，以是白佛。佛言：聽破安居去。彼比丘便從一住處至一處住，不知應於何處，受安居施分。以是白佛，佛言：若住日多處，應於彼受分。
有二比丘，共在道行，一比丘病，一比丘看之，彼遂命過。看病比丘持其衣缽，來至佛所，以是白佛。佛以是事集比丘僧，告諸比丘：看病甚難，今聽以三衣缽，白二羯磨與之。一比丘唱言：大德僧聽！某甲比丘命過，三衣缽現在僧應分，今以與看病人。若僧時到僧忍聽，白如是。大德僧聽，某甲比丘命過，三衣缽現在僧應分，今以與看病人。誰諸長老忍默然，若不忍者說。僧已與某甲比丘衣缽竟。僧忍默然故，是事如是持。
有一比丘，懶墯，初不佐助眾事，亦不給侍和尚、阿闍梨，得病無人看視，屎尿汙身，不淨臭穢。佛按行房見，自為洗浴，浣濯其衣，除去不淨，扶臥床上，在邊安慰：汝莫恐怖，汝今終不以此命過。彼比丘聞已歡喜，佛復為說種種妙法，遠塵離垢，於諸法中，得法眼淨。佛以是事集比丘僧，問阿難：某房比丘何以無人看？阿難具以事荅，佛語阿難：汝等所作非法，比丘無有父母，自不相看，誰看汝等？今聽諸比丘看病人。諸比丘不知誰應看病。以是白佛，佛言：弟子應看和尚，和尚應看弟子。阿闍梨、同和尚、阿闍梨，亦如是。
有客來比丘病，無和尚、阿闍梨，亦無同師，無有看者。諸比丘不知云何，以是白佛。佛言：應先勸一人看之，若無此人，應日日次第差一人，若不肯，如法治。
時諸比丘競往看視，惱亂病者。以是白佛，佛言：不應爾，應兩三人往，為料理病所宜事。
時看病人求藥艱難，而病人不肯服，妨廢行道。以是白佛，佛言：病人有五事難看，不能節量食，不肯服病所宜藥，不肯向看病人說病狀貌，不從看病人教，不能恒觀無常。有五事不能看病，不知病所宜藥，不能得隨病食，不能為病人說法，示教利喜，惡厭病人屎尿涕唾，為利故看，不以慈心。
有諸看病人，或為病人，或為私行，去後病人命過，餘人得其衣缽。以是白佛，佛言：不應趣與人，應與究竟看病者。
有比丘病，看病人多，諸比丘不知幾人應得衣。以是白佛，佛言：若比丘命過，應與二人衣，比丘、沙彌。雖父母兄弟，亦不應與。若比丘尼命過，應與三人衣，比丘尼、式叉摩那、沙彌尼。
有諸比丘，分看病沙彌物，與沙彌三分之一。以是白佛，佛言：應等分與。
有命過比丘，先以衣淨施諸比丘，諸比丘不肯還。以是白佛，佛言：若彼本非親善意施，皆應還。
時舍利弗、目連自恣竟，於左右遊行，同安居及近住處諸比丘多有隨從。諸白衣見，人人各念：當為舍利弗、目連施僧安居衣。即便施之，大有所得。彼得施處，諸比丘語舍利弗、目連言：共分此衣。荅言：我等不同安居，正可得食，無此衣分。以是白佛，佛言：應盡共分。
時乙師達多、跋陁羅自恣竟，亦與眾多比丘，於左右遊行。諸白衣見，作是言：若比丘於我住處安居者，我施此衣。所得亦多。彼諸客比丘索共分之，荅言：施我界內安居比丘，不得與汝。以是白佛，佛言：不應共分。
時有估客，齎欽婆羅從波利國來到拘舍羅，聞佛出世，有大威神，諸弟子亦復如是，便大持欽婆羅衣施僧。諸比丘言：佛未聽我等受欽婆羅衣。以是白佛，佛言：聽受。復別與上座，亦不敢受言：佛未聽我等別受欽婆羅衣。以是白佛，佛言：亦聽別受。
時毗舍佉母作是言：若住我所作房者，應著用我三衣、儭身衣、被衣、雨衣、浴衣、覆瘡衣、單敷衣、遮壁蝨衣、蚊幮，不得著用餘人衣。諸比丘謂：此屬四方僧，不敢儭著之。以是白佛，佛言：若施主現在，聽儭身著。
有諸比丘尼，以衣缽餘物施諸比丘，諸比丘不敢受，諸比丘尼言：我當於何處更求福田？以是白佛，佛言：聽隨意受。
時諸比丘得劫貝經欽婆羅緯衣，不敢受。以是白佛，佛言：聽受。
時舍衛城治欽婆羅人，見諸比丘著欽婆羅衣，語言：大德所著，若浣若蹹，使毛出者，極好鮮文。諸比丘不敢，以是白佛，佛言：聽浣蹹。若不知，聽雇人。
有諸比丘於露地浣蹹欽婆羅。諸白衣見，譏訶：此比丘正似蹹欽婆羅師。以是白佛，佛言：應在屏處蹹。欲截欽婆羅頭，不知以何截，以是白佛，佛言：應作翦刀。
諸比丘著班色綖織衣。諸白衣見，譏訶言：沙門釋子與世何異？諸比丘以是白佛，佛言：不應著班色綖織衣，犯者突吉羅。
有一女人生兒輒死，後生一男，將至諸比丘所，索袈裟衣與著。諸比丘不敢與，以是白佛，佛言：聽與。
有一少知識比丘無衣，諸女人乞不得與。彼言：我自出物，與我染衣。諸比丘不敢為染，以是白佛，佛言：聽為染。
畢陵伽婆蹉父母貧窮，欲以衣供養而不敢，以是白佛。佛以是事集比丘僧，告諸比丘：若人百年之中，右肩擔父，左肩擔母，於上大小便利，極世珍奇、衣食供養，猶不能報須臾之恩。從今聽諸比丘盡心盡壽供養父母。若不供養，得重罪。
爾時，舍夷國猶遵舊典，不與一切異姓婚姻。波斯匿王貪其氏族，自恃兵強，遣使告言：若不與我婚，當滅汝國。諸釋共議：當設何方，免彼兇虐，而不違我國之舊典？僉曰：正當簡一好婢，有姿色者，極世莊嚴，號曰釋種，而以與之。如議即與，波斯匿王備禮娉迎。後生一男，顏貌殊絕，敕諸相師，依相立字。諸相師言：王本以威而得其母，依義應當字曰琉璃。至年八歲，王欲教學，作是念：諸藝之中，射為最勝，閻浮提界，唯有釋種。佛為菩薩時，射一由旬又一拘樓舍，釋摩南，射一由旬，最下手者，不減一拘樓舍，當令吾子，就外氏學。即敕大臣子弟，侍從太子，就釋摩南請受射法。
爾時，諸釋新造大堂，共作重要：先供養佛及諸弟子，然後我等乃處其中。琉璃太子與其眷屬，輒入遊戲，諸釋見之，瞋忿罵言：下賤婢子！我不以汝為良福田，云何世尊未入中坐，而敢在先？琉璃太子即大忿恨，敕一人言：汝憶在心，我為王時，便以白我。即便出去。諸釋於後，掘去堂土，更為新地，然後請佛及僧，於中設食，演說妙法。
琉璃太子知射法已，還舍衛城，少年之中，便紹王位，先共學人，皆居要職。昔受教臣，便白王言：王憶某時，諸釋罵不？王言：我憶。臣復白言：今不報之，復欲何待？王聞其語，即嚴四種兵，往伐諸釋。世尊聞之，即於路側，坐無蔭舍夷樹下，王遙見佛，下車步進，頭面禮足，白佛言：世尊，好樹甚多，何故乃坐此無蔭樹下？世尊荅：親族蔭樂。王知佛意，愍念諸釋，即迴軍還。如是再反，彼臣又復如前白王。王便嚴駕，往伐諸釋，佛知諸釋宿對叵避，便止不出。
諸釋聞琉璃王來伐其國，亦嚴四兵出相御逆，遥去一由旬，以箭射之，或從耳穿中過，或斷其髮，鏟髮，令盡鬚眉無餘，及諸戰具一時斷壞，而不傷肉。琉璃王問左右言：諸釋去此近遠？荅言：去此一由旬。王大怖言：軍鋒未交，已尚如此，若當相接，吾軍敗矣。不如反國圖全為幸。時彼一臣白言：釋種皆持五戒，寧失身命，終不害物，王但進軍，勿憂喪敗。王即從之，敕軍進前，釋種還城，閉門自守。琉璃王遣使語言：若即開門，當有免者，若吾攻得，不放一人。時目連聞琉璃王欲攻舍夷，白佛言：願佛聽我化作鐵籠，籠彼大城。佛告目連：汝雖有神力，何能改此定報因緣？佛以此義，即說偈言：
夫業若黑白，終不有腐敗，雖久要當至，還在現前受。
非空非海中，非入山石閒，莫能於是處，得免宿命殃。
報應之所牽，無近遠幽深，自然趣其中，隨處無不定。
爾時，諸釋見彼軍盛，或言：開門身全。或言：以死固守。紛紜不定，便共行籌，以少從眾。時魔波旬在開門眾中，七反取籌，開門籌多，即便開之。琉璃王得城已，宣令三軍：一切釋種皆悉煞之，若非釋種慎勿有害。三億釋聞皆捉蘆出言：我是持蘆釋。屯門者信放令得去。於是釋摩南到琉璃王所，琉璃王以為外家公，白言：阿公，欲求何願？荅言：願莫復煞我諸親。王言：此不可得，更求餘願。又言：願從我沒水至出，於其中閒，聽諸釋出，凡得出者，不復煞之。琉璃王作是念：水底須臾，何為不可？即便許之，釋摩南便解頭沐沒，以髮繫水中樹根，遂不復出。王怪其久，使人入水看之，見其已死，髮繫樹根。以此白王，王便歎言：乃能為親，不惜身命！即宣令三軍：若復有煞釋種者，軍法罪之。
時諸比丘聞琉璃王誅煞舍夷國人，以是白佛。佛告諸比丘：琉璃王愚痴，卻後七日，當受害學人罪，其眷屬大小，亦俱併命。琉璃王聞佛此教，心念：佛無空言，餘苦尚可，唯畏火燒。即與眷屬，乘船入阿夷河，七日期至，水忽暴漲，於是覆沒一時死盡。
諸釋破滅之餘被剝赤肉，到諸比丘所，語言：我是釋種，世尊親族，願乞少衣。諸比丘不敢與，作是念：佛未聽我等與諸釋衣。以是白佛，佛言：聽與。復有五戒優婆塞，被剝來至諸比丘所借衣。諸比丘不敢借，語言：佛未聽我等借優婆塞衣。以是白佛，佛言：聽借，若還應取，若不還則與。
時跋難陁為安居施故，二處結安居。諸比丘以是白佛，佛言：二處皆應各與半分。
時諸比丘在路行，不收攝衣，曳地汙裂。以是白佛，佛言：不應爾，犯者突吉羅。應作囊盛。諸比丘作囊太長。以是白佛，佛言：不應爾，極長使前至臍，後至腰。諸比丘以貴價物作衣囊。以是白佛，佛言：不應爾，應用麤物作。
有諸比丘在路行，趣倩人擔衣，亦趣為人擔，或自失衣或失他衣。以是白佛，佛言：不應爾，若倩人擔衣，應先出示，若為人擔衣，應出看之。
諸比丘盛衣囊中，縫合其口，欲取艱難。以是白佛，佛言：不應爾，應作帶繫。若非常須，亦聽縫之。
諸比丘舉欽婆羅、劫貝衣，各著一處，生虫嚙壞。以是白佛，佛言：應以劫貝閒欽婆羅，然後用屈尸羅香、那毗羅香、青木香如是諸香辟虫者著中。
諸比丘後取衣不復識。以是白佛，佛言：應題名作幟，若比丘舉衣，經十二年，不還取者，集僧平價，作四方僧用，彼比丘後還，以四方僧物償，若不受者善。
時阿難得施衣不須，為舍利弗受，即使一比丘，持衣與之。彼比丘作是念：舍利弗幸多供養，而我無衣，我無衣作同意取。即便著之，後生疑。以是白佛，佛言：彼雖為受，而未是已捨，若於所與比丘作同意取受持，非善取受持。若於所受比丘作同意取受持，是善取受持。
阿難復得腰繩不須，為阿那律受，亦使一比丘持往，語言：此繩已屬阿那律。彼比丘亦如上念取，後生疑。以是白佛，佛言：彼言已屬阿那律。是為已捨。若於所與比丘，作同意取受持，是善取受持，若於能使比丘作同意取受持，非善取受持。
時諸比丘不著襯身衣，披僧被，汙泥不淨，為鼠嚙壞。以是白佛，佛言：不應爾，犯者突吉羅。
時六群比丘作襯身衣，大小如僧祇枝或如泥洹僧。以是白佛，佛言：不應爾，應三種作。上者，從覆頭下至踝，舒覆左手，掩令等沒。中者，從覆頭下至半脛，舒覆左臂，掩等至腕。下者，從覆頭下至膝，舒覆左臂，掩等半肘。
諸比丘不以襯身衣，通覆右肩，而通披僧被，污泥不淨，為鼠所嚙，以是白佛，佛言：不應爾。
有諸比丘，受經時、問訊和尚阿闍梨時，披僧被偏袒垂地，或夜起行，不能收攝，亦委於地，泥土汙之。以是白佛，佛言：受經、問訊，應偏袒舉使離地，夜起時應收攝通披，勿令汙泥。
諸比丘著僧披，裂不補治。以是白佛，佛言：應補治。不知誰應補治，佛言：若冬四月、夏三月，用者應治。
有諸比丘，於阿練若處住，去時不舉僧臥具，致使爛壞。以是白佛，佛言：應寄聚落中。若無寄處，應還作房主。若有疑畏聚落人民皆悉移去，亦應運持至安隱處。諸比丘不隨後視臥具，致有零落。以是白佛，佛言：應隨後看。既到安隱處，彼諸比丘不與房住，亦不與房安諸衣物。以是白佛，佛言：皆應與之。若先處不復立，應即在住處用之，若後還立，應持餘者還。若已盡無餘，彼處比丘應少多分與。
有諸比丘，以此房臥具，於彼房用，諸房主譏呵言：云何以我房物，於餘房用？此則不與取也。以是白佛，佛言：不應爾。
有諸客比丘，欲問訊師及受經，著住房臥具至彼房，房主比丘不聽。以是白佛，佛言：應先語本房比丘，若聽者善，若不聽，亦著持去，若於彼遠行，應送還本房。
有諸比丘著僧衣，入溫室及作食處，入僧中食及左右便利，煙熏汙泥。以是白佛，佛言：不應爾。
有諸病比丘，須著至諸處，不敢。以是白佛，佛言：病聽著至餘處，但愛護之。唯不得著大小便利。
時六群比丘著上下衣，持廣五指衣片當三衣而入聚落。諸比丘見，問言：世尊不制不著三衣，不得入聚落耶？六群即以衣片示言：此是我三衣。諸長老比丘種種呵責，以是白佛。佛以是事集比丘僧，問六群比丘：汝實爾不？荅言：實爾，世尊。佛種種呵責已，告諸比丘：不應爾，犯者突吉羅。從今聽作上中下三衣，如襯身衣量。
有一住處僧得可分衣，一比丘持至戒壇上，獨取受持。以是白佛，佛言：不應爾，犯者突吉羅，現在僧應分。
有一上座比丘，與諸比丘遊行人閒，其中有客有舊，得可分衣，少不足分。以是白佛，佛言：舊比丘應語客比丘言：長老，此衣少，不可分。客比丘若言并持，相與應取。若言乃至一縷亦不相與，便應共分。客比丘語舊比丘，亦如是。
有比丘取覆塚衣，塚主失衣借問：誰取我覆塚衣？有人荅言：諸比丘取。便瞋呵言：諸比丘偷我先人衣。諸長老比丘聞，以是白佛，佛言：不應取。若聚落移去，於後有去，聽作糞掃衣意取。
有諸比丘，取神廟中幡蓋，亦如是。
有諸比丘，往鬥戰處，取死人衣，軍人譏呵言：此諸比丘欲令我等多煞人。諸長老比丘聞，以是白佛。佛言：不應爾。有諸比丘，少知識，欲鬥戰處取死人衣，不敢往。以是白佛，佛言：聽軍人去後取。有諸白衣，軍人去後收斂骨肉尸喪，見諸死尸悉被剝脫，不可復識，便譏呵言：云何比丘剝我親里衣，若有衣者，便應可識。諸比丘以是白佛，佛言：聽無人見時取。王殺人處，取衣亦如是。
有諸比丘，取死人衣，不壞，作比丘衣畜。諸白衣見言：此是我親里衣。便向啼泣。諸比丘以是白佛，佛言：應速壞，作比丘衣畜。若鐵器應速用，作大小缽、戶鉤諸所須物。
有一家大富，賊劫之，不能盡持去，留藏糞掃中後還欲取，晝日未敢進，遙伺望之。有比丘拾糞掃衣，到彼藏物處，見衣角出，便取之，賊遙語：大德，莫取我物。遭劫家聞識是賊，縛送官中，官即煞之。賊被縛時，作是語：若比丘不取我衣，彼何由識我？是為比丘煞我，非是彼人。諸比丘以是白佛，佛言：舉時重，不應取。
有諸比丘，街巷中，視地而行，諸白衣見，或言：覓錢。或言：覓糞掃衣。有一外道弟子，以衣裹錢著道中，比丘見拾取，便語眾人言：諸比丘果是覓錢。諸比丘以是白佛，佛言：不應取街巷中裹物。
有一比丘，為衣故至塚閒，見一新死女人頭前有函。比丘謂是空函，便取持歸，到所住處開視，見有諸嚴身具，不知云何。以是白佛，佛言：取時應先開視，若不視取，突吉羅。
有諸比丘，與外道共道行，為賊所煞。比丘便取其衣，不壞色作比丘衣，餘外道見之言：此是我親里衣，諸比丘必煞而取。諸比丘以是白佛，佛言：不應取。若已取，即應壞色作比丘衣。
有諸比丘，少欲知足，不受他家施衣。諸居士作是議：我等何方令彼比丘受我施衣？正當裂破火燒，處處著街巷中，伺其入聚落時語言：汝看左右，若有所見取之。即如議作，彼比丘見，作是念：我等不受家施衣，必是諸居士為我等作此。以是白佛，佛言：應作糞掃想取。
有一比丘命過，諸比丘仰著中庭，不以衣覆其身體，男根脹起。諸居士見，譏呵言：沙門釋子不修梵行，乃使男根如此之大。諸比丘以是白佛，佛言：不應仰露，應以衣覆，犯者突吉羅。
有一肥大比丘命過，諸比丘舉著生草上。脂出流漫，煞諸生草。諸外道見，譏呵言：沙門釋子自云慈念，而今云何傷煞生命？諸比丘以是白佛，佛言：不應著生物上，應埋，若火燒，若著石上。
有一比丘，水所漂煞，衣缽挂著界內樹枝。諸比丘見，謂入僧界內，應屬僧，不敢取。以是白佛，佛言：聽作糞掃衣取。
諸比丘不知有幾種糞掃衣。以是白佛，佛言：糞掃衣有十種，王受位時所棄故衣、塚閒衣、覆塚衣、巷中衣、新嫁女所棄故衣、女嫁時顯節操衣、產婦衣、牛嚼衣、鼠嚙衣、火燒衣。
時諸比丘著光色衣，白衣譏呵。以是白佛，佛言：不應著光色衣，犯者突吉羅。
有比丘畜不滿五肘雨浴衣。以是白佛，佛言：雨浴衣不應減五肘，犯者波逸提。
時諸居士於安居內，為兒女剃頭故，以衣施僧，諸比丘受已，欲迴為安居施。以是白佛，佛言：不應爾，此名隨事施，現在僧應分，犯者突吉羅。
有諸比丘，先所受三衣不捨，更受餘衣，以先所受衣，淨施及施人。後憶，白佛，佛言：得名更受，亦名淨施施人。但不捨得，突吉羅。
時諸比丘，有尼薩耆衣，未悔過，而為火所燒，水所漂，賊所奪失壞，不知云何。以是白佛，佛言：此即名捨，但應作波逸提悔過。
時諸比丘畜衣，不以淨施。以是白佛，佛言：不應爾，犯者突吉羅。
有一住處，眾僧得錦施，諸比丘不知云何。以是白佛，佛言：應受，迴莊嚴塔，若作塔用，若僧用。
有一住處僧欲分衣，有少欲比丘不受分，而須腰繩、禪帶、帽、漉水囊。諸比丘以是白佛，佛言：應與。既與復索，以是白佛，佛言：分物時，應先問：汝受分不？若言受，應等與。若言須腰繩等，應三分與一。若復索，不應與。
有一比丘有拘攝，四方僧有僧伽梨，欲貿之，諸比丘不敢與。以是白佛，佛言：聽易。若拘攝價多，僧應倍與比丘，若僧伽梨價多，比丘應倍與僧，若貧無物可倍與僧，而必是少欲知足，亦聽與之。餘衣亦如是。
時離婆多比丘苦腳冷，從一婆羅門乞裹腳欽婆羅衣，既乞生疑：世尊制戒，不聽我等從非親里乞衣。不知云何，以是白佛。佛言：如是因緣，聽乞所應受持衣，若護腨衣、護䏶衣、護頭衣、拭手面、身體巾等。
時諸比丘於僧、四方僧及塔、不同意人邊，皆作同意取衣。以是白佛，佛言：不應爾，於和尚、阿闍梨，同和尚、阿闍梨若弟子及諸同意人邊，乃得作同意取。
有諸比丘，未命過處分衣物，言：我死後以此衣物，施某甲，以此衣物，作如是如是用。以是白佛，佛言：不應爾，犯者突吉羅，與不成與，用不成用。
時阿難常出入蘆夷力士家。後往不在，作同意取貴價劫貝，尋生疑悔，作是念：佛未聽我等於白衣作同意取衣。以是白佛，佛言：亦聽於白衣作同意取。
時諸比丘離雨浴衣，不知浴時應著何衣。以是白佛，佛言：有五因緣，得離雨浴衣，不雨，不疑雨，不度水，食、病時，作未成。有五因緣，得留僧伽梨，雨時，疑雨，度水，食、病時，作未成。
有一住處，僧欲分衣，有客比丘來，諸比丘得分少，不欲分。以是白佛，佛言：乃至得一腰繩直，應分。若少不足分，應白二羯磨，與一無衣比丘。一比丘唱言：大德僧聽！此僧得衣，若非衣，今併與某甲比丘。若僧時到，僧忍聽。白如是。大德僧聽！此僧得衣，若非衣，乃至若不忍說。僧已與某甲比丘衣竟。僧忍默然故，是事如是持。
佛在舍衛城。爾時，摩訶迦旃延在阿濕波阿雲頭國波樓多山中住。彼國有長者，名沙門億耳，信樂佛法，常供給諸比丘，見法得果，受三歸、五戒，恒入僧坊，聽受法教。時沙門億耳屏處自念：如佛所說，在家染著，不能廣修梵行，出家無著，猶如虛空。我今何不於無為法中，剃除鬚髮，出家學道？念已，晨旦到迦旃延所，頭面禮足，具宣所念，欲求出家受具足戒。迦旃延言：在家染著，誠如汝言。但出家苦節，淨修梵行，獨坐樹下，常應一食，汝本富樂，此事甚難。億耳聞已，便歸其家。如是至三，見其意至，便與出家。彼國無有十眾，作沙彌經歷六年，迦旃延乃以神通力，於餘國集十眾，授具足戒。
億耳受戒已，念言：我聞如來應供等正覺，而未奉見，今當往詣，問訊世尊。念已，到迦旃延所，頭面禮足，白求詣佛，迦旃延言：甚善，吾隨汝喜，宜知是時。可以吾名，問訊世尊，復以五法，白佛：一阿濕波阿雲頭國無有十眾，億耳作沙彌，經歷六年，不得受具足戒，迦旃延以神通力，於餘國集僧，然後得受。願世尊，聽此國不滿十眾，得受具足戒。又此國多有沙石棘刺，願聽此國比丘，畜重底革屣。又此國皆以皮敷地，作坐臥具，願聽此國比丘，以皮敷地。又此國人日日洗浴，願聽此國比丘日日洗浴。又有比丘，寄衣與餘方比丘，衣未至，有比丘語所與比丘，比丘生疑，恐犯長衣。願為除其此疑。
於是億耳受教而去。既到佛所，稽首佛足，宣和尚問訊。佛語阿難：汝為此客比丘，敷臥具。阿難念言：佛欲與此比丘共宿故，令我為敷臥具。即於佛房而為敷之，佛與億耳共一房宿。初夜、中夜默然無言，至後夜時，佛作是念：此族姓子威儀調伏，當令說法。便語言：汝可說法。億耳受教，即說十六義品經，說已默然而住。佛言：善哉，彼國人語皆如此不？荅言：有勝我者。又問：汝何以久住彼國，不來見我？荅言：我早知欲見過患，有因緣故，不得早來。爾時，世尊因說偈言：
見世之過患，身自依法行，賢者不樂惡，為惡不樂善。
於是億耳作是念：和尚敕我，以五法白佛，今正是時。便以白佛。佛過夜已，集比丘僧，告億耳：汝可更說迦旃延所白五法。億耳即更說之。佛種種讚歎少欲知足，讚戒讚持戒已，告諸比丘：從今聽阿濕波阿雲頭國及一切邊地少比丘處，持律五人，授具足戒。亦聽有沙石棘刺之處，著重底革屣。亦聽有皮革處，作皮敷臥具。亦聽有須浴處，日日洗浴。若比丘寄衣與餘處比丘，雖先聞知，衣未入手，不犯長衣。
爾時，諸比丘作種種形、種種色革屣。以是白佛，佛言：不聽作異形異色革屣，犯者突吉羅。
有諸比丘，作馬皮、象皮、人皮革屣，以是白佛，佛言：不聽作。若用人皮，偷蘭遮。若馬象皮，突吉羅。
時跋難陁常出入一牧牛家。著衣持缽，往到其舍，彼有斑色犢子，跋難陁諦視生念：欲得此皮，作敷具。主人問言：何故諦視此犢？荅言：此犢班色可愛，耐可作敷具。彼即白言：大德常料理我家，豈惜一犢而不相與？即於犢母前煞而與之。跋難陁得已，持還僧坊，犢母隨後，悲鳴逐之。諸比丘問：此牛何故悲鳴逐汝？荅言：不知。又問：此牛逐汝，不逐餘人，云何不知？乃具以事荅。諸比丘種種呵責，以是白佛。佛以是事集比丘僧，問跋難陁：汝實爾不？荅言：實爾，世尊。佛種種呵責已，告諸比丘：從今不聽畜一切皮。
諸比丘後須小片皮，而不敢用。以是白佛，佛言聽用小片皮作物。
有諸比丘從外還，徒跣上僧臥具，汙泥不淨。以是白佛，佛言：聽著出入革屣。
有老病比丘，於恐怖處共伴道行，遲不相及，諸伴語：大德速行，勿使被剝。荅言：我等老病不能行。伴言：此有象、馬、驢、騾、駱駝、車牛，可騎乘。諸比丘不敢。以是白佛，佛言：從今聽老病比丘騎，但不得乘騎雌畜生。
有諸白衣，以皮與施僧，諸比丘不敢受。以是白佛，佛言：聽受，去皮以餘衣代。有諸白衣，以皮與別施，上座不敢受。以是白佛，佛言：亦聽私受，去皮如上法。諸上座老病比丘欲乘輿入聚落，不敢乘。以是白佛，佛言：聽。不知使誰輿之。以是白佛，佛言：使淨人輿。
有諸比丘，於恐怖處，欲度水無船，有牧牛人，驅牛度水，語言：可捉牛尾。諸比丘不敢。以是白佛，佛言：聽捉。時六群比丘捉牸牛尾度水，以手刺其瘡中。以是白佛，佛言：不聽捉雌畜生尾度水。有諸比丘，欲度水亦無畜生可捉，不知云何。以是白佛，佛言：聽縛草木作筏。自今聽諸比丘畜浮囊，若羊皮若牛皮作，僧及四方僧皆應畜。
佛在王舍城。爾時，瓶沙王摩竭、鴦伽二國有四萬二千聚落，彼諸豪傑無有不信佛法僧者，唯除瞻婆城中長者子名首樓那。其人大富，有二十億錢，時人號曰：首樓那二十億。是人生便受樂，手腳柔軟，足下生毛。瓶沙王作是念：我界內有二十億未信佛法，我當云何令彼信樂？我若自往，當大驚怖，若召之，必生疑畏。正當通命瞻婆城中，六十家諸豪傑觀王子婚，因此相見，誨以道法。念已，即便呼之。
時諸親族皆白王言：二十億未曾履地，足下生毛，如人頂髮，不堪恭到，願王特賜停此一人。王言：可乘象、馬、車、輿。荅言：其身極軟，亦不堪之。王言：今王子婚必宜相見，聽汝親族盡自致方。親族共議：唯當鑿渠通船，日行數里，乃可不勞恭王命耳。便共以此致之。
到王舍城，親族白王：二十億今始得至，願聽如家法。王言：家法云何？荅言：以衣敷地，行上輿之。王言：可爾。即敕為敷，又為敷細軟衣為座，令坐其上。王問言：汝足下，實生毛不？荅言：實爾，大王。王言：我欲見之。荅言：願使可信人看。王言：我欲自見。荅言：願聽舒腳。王言：可爾。即舒腳示王，果如所聞，光曜王目，不得熟視，生希有心，念言：我國乃生此大福德人！顧視左右，先有三大居士，并二十億為四，問言：汝各有幾財，得為居士？第一人言：我錢有十三億。第二人言：我有十四億。第三人言：我有十四億，又有一無價摩尼珠。二十億言：我有二十億，復有五百摩尼珠，一摩尼寶床。王問二十億：汝所從得此？荅言：此實非父餘財，亦不營得。我於高樓上眠，覺便在我前。
王聞此語，倍生希有，復作是念：此人福德唯佛當知，餘無能了。即便嚴駕出詣佛所，頭面禮足，白佛言：世尊，二十億有五百摩尼珠，一摩尼寶床，從何而來？佛言：此人先在忉利天，有五百天女，極相愛樂，從彼來生。天女皆念：我等天子今於何生？以天眼觀見生在此，各持一摩尼珠及先所臥寶床，化令稱其今身，著前而去。王聞佛說，禮畢退還，集瞻婆城六十豪傑，語言：我今令二十億，為彼城中最大居士，汝等宗之。復語二十億及六十人等：我為汝王，以法治化，已與汝等作現世利益，今佛世尊在耆闍崛山，各可往彼，求後世利。受敕皆往。
時長老娑竭陁於山中盤石上經行，諸居士到其所，語言：大德，為我白佛，瞻婆城二十億及六十居士欲問訊世尊。娑竭陁於盤石上，居士前沒，踊出佛前，具以白佛，佛言：汝可先去，於盤石上敷座，吾得後往。受教，於佛前沒，踊出盤石眾居士前，為佛敷座。佛以常威儀，步行後至。諸居士念言：此比丘有大神力，出沒盤石，猶如入水。咸共恭敬，而慢世尊。
世尊既至，就座而坐。諸佛常法，先使發歡喜心，然後說法。佛語娑竭陁：汝起扇佛。受教起扇，須臾現種種神變，如優為迦葉，還在佛前，稽首禮足，白佛言：佛是我大師，我是佛弟子。如是三返已，復坐本位。於是諸居士作是念：弟子神力猶尚如是，況於如來應供等正覺？便迴心注仰。佛為說種種妙法，示教利喜，乃至苦集盡道，皆於坐上，得法眼淨，受三歸、五戒。二十億從坐起，跣足至佛前，稽首作禮，佛便微笑。娑竭陁作是念：佛何因緣笑？念已，從坐起，偏袒右肩，䠒跪白佛：今何因緣而發微笑？佛語娑竭陁：此二十億九十一劫來，始今足蹈於地。又問：二十億何因緣九十一劫，足不蹈地？佛言：過去世時，有佛世尊出現於世，名毗婆尸。父王治城，長十二由旬，廣七由旬，多諸人眾，安隱豐樂。彼佛與大比丘僧六萬八千人俱，皆是阿羅漢，於彼止住，其王日日請佛及僧，於宮中食。時大眾中有一人，名修毗賖，共眾人往詣王所，白言：王今作諸功德，願聽我等亦得豫之。王言：今佛僧眾有六萬八千人，恐汝等不辦，或更惱僧。復白王言：我自堪辦，願必聽許。王言：大善。猶恐不辦，敕作食如常，彼若不辦，當以足之。於是諸人設供，過於王食，如是多日，王所作食，竟不復設。修毗賖次應設供，使人掘路，更以細軟土填，香泥泥之，兩邊豎八十寶柱，以雜色摩尼珠，置於柱頭，懸雜色幡，張雜色縵，彌覆路上處處，路上安種種漿，於家敷六萬八千座，一比丘坐一座，各以五百釜羹，而供養之，一一比丘，施劫貝二張、革屣一量，復為四方僧作一房，地敷臥具，皆悉妙好。爾時，修毗賖者今二十億是。從是已後，受天上人中福，等無有異，若今不見我者，足猶不蹈地。
時二十億䠒跪白佛：願聽出家，受具足戒。佛言：父母聽汝未？荅言：未。佛言：父母不聽，不得出家。荅言：我當還家，啟白父母。佛言：大善，今正是時。於是二十億禮佛足右遶，還瞻婆城，白其母言：我今欲出家學道。母言：止止！何緣出家？我唯有汝，死尚不欲相離，如何生離？今我財物、珍寶、奴婢、田宅無有限數，可恣意作福，受五欲樂。苦請至三，然後聽許，前禮母足，右遶三匝，還詣佛所，頭面禮足，䠒跪白佛：母已聽許，願便與我出家，受具足戒。佛言：比丘來！出家受具足戒，廣修梵行，我善說法，能盡苦原。說是語時，二十億鬚髮自墮，僧伽梨著身，缽盂在手。
出家不久，於尸陁林，精進經行，足傷血流，烏隨啄吞。二十億作是念：佛弟子中，精進無勝我者，而今未得盡諸苦原，我家幸多財寶，亦可反俗，快作功德。佛知其念，從耆闍崛山來下，見烏啄吞其血，問阿難：何故有此血，烏競啄之？荅言：二十億於此經行，足傷血出。世尊便往，到其所，問二十億：汝實作是念不？荅言：實爾，世尊。佛復語言：我今問汝，隨意荅我，汝在家時，善彈琴不？荅言：善。又問：琴弦急時，聲調好不？荅言：不好。又問：琴弦緩時，聲調好不？荅言：不好。又問：云何得好？荅曰：不急不緩，然後乃好。佛言：於我法中，亦復如是，太緩太急，何緣得道？若精進處中，不久盡苦。二十億聞佛說已，即於經行處，漏盡無餘。
世尊以二十億足下傷破，告諸比丘：今聽二十億著一重革屣。二十億白佛言：世尊，我捨二十億錢、五百摩尼寶珠、一摩尼寶床、二十夫人、無量婇女，若著一重革屣，人當譏我，捨如此財寶，而猶貪受一重革屣。世尊若聽一切比丘著者，我當著之。佛便讚嘆少欲知足，讚戒，讚持戒已，告諸比丘：從今聽諸比丘著一重革屣。
有諸比丘，著兩重革屣。以是白佛，佛言：不聽，犯者突吉羅。
時六群比丘著革屣，在和尚、阿闍梨前後經行，有餘比丘，亦皆效之。諸比丘以是白佛，佛言：不應和尚、阿闍梨前著革屣，犯者突吉羅。有因緣，於和尚、阿闍梨前，著革屣無犯若地有棘刺，若地有刺腳草，若地有沙石，若病時，若闇時。
時諸比丘著金、銀、象牙、石屐，諸居士見譏呵言：此諸比丘如王、大臣，常說少欲知足，而今奢費無度，無沙門行，破沙門法。諸長老比丘聞，種種呵責，以是白佛。佛以是事集比丘僧，告諸比丘：從今不聽著如上屐，犯者突吉羅。
佛在毗舍離。有一住處下濕，著皮革屣，臭爛虫生。諸比丘以是白佛：佛言：聽諸比丘作婆婆革、迦尸草、文柔草、鳩尸草等屧。諸比丘著，水從下出漬腳。以是白佛，佛言：聽用生皮底下。
有諸比丘畜著木屐、木屧，於僧坊內行作聲，亂諸比丘坐禪。復有一比丘，著木屐，下利，夜踏煞蛇。以是白佛，佛以是事集比丘僧，告諸比丘：從今不聽著木屐、木屧，犯者突吉羅。聽於三處著非行來屐，大便處、小便處、洗手腳處。
有諸比丘，著兜羅貯革屣。以是白佛，佛言：不應爾，犯者突吉羅。
有諸比丘，革屣鼻破腳指。以是白佛，佛言：聽以軟物貯鼻。
有諸比丘，腳跟擘裂。以是白佛，佛言：聽以熊膏塗，熊皮裹。
時畢陵伽婆蹉常一心行，不覺蹴腳指破。佛見之，告諸比丘：從今聽諸比丘著富羅。諸比丘作大深，諸居士譏呵言：此比丘所著富羅，如我等靴。以是白佛，佛言：應深作，聽至踝上。有諸比丘，作如靴，諸居士譏呵如上。以是白佛，佛言：應開前。
有諸比丘，著畫革屣，以是白佛，佛言：不應著，犯者突吉羅。若得，聽壞色著。
時離婆多在陁婆國人閒遊行，遇寒雪，腳凍壞，還到祇洹，頭面禮佛足，卻坐一面。佛問言：腳何故不？具以事荅。佛問：彼國人頗有所著不？荅言：彼國人著富羅，著屣。佛種種讚嘆少欲知足，讚戒、讚持戒已，告諸比丘：從今聽雪寒國著富羅，著革屣。若彼國更有所著，聽隨意著之。
有諸比丘，雪寒中行，腳凍壞。以是白佛，佛言：聽用酥、鹽、熊膏塗，以熊皮作靴。
有諸比丘，在道行，不知用何物盛糧。以是白佛，佛言：聽用羊皮、牛皮、鹿皮布及劫貝作囊。
有諸比丘，以盛食汙泥，白佛，佛言：應淨浣。諸比丘便浣皮囊，爛壞虫生。白佛，佛言：不應浣皮囊，應揩拭，若淨善，若不爭勿復畜。
有諸阿練若住處比丘，畜皮敷具，諸惡獸聞氣來，煞諸比丘。諸比丘以是白佛，佛言：於阿練若處，不應畜皮敷具，應持與聚落住處，以藉函挮道。
有比丘在佛後，刺刺腳，不能行。諸居士見，語言：大德，佛去已遠，何不駛行？荅言：刺刺我腳，不能行。諸居士言：能著襪不？比丘不敢著。至佛所，白佛，佛言：聽著。
有比丘於塚閒得革屣，復不敢取。以是白佛，佛言：聽取。
有諸比丘，得種種形色、種種皮革屣，不敢取。以是白佛，佛言：除人、馬、象皮，餘聽取，壞本形色。若形色不可壞，於僧坊內著，不得出外。
有諸比丘，得新革屣，不敢受。以是白佛，佛言：聽受，應令淨人著行七步，然後著之。
有諸比丘，革屣、富羅及履破壞，不知令誰補治。以是白佛，佛言：應借人補治。若無人，比丘能自補，亦聽畜大小錐、大小刀、縫皮綖。
有諸比丘，為破見比丘補治革屣等物。以是白佛，佛言：不應為如此人作。應為慚愧、欲學戒者作。
諸比丘不知用何物安皮作具，以是白佛，佛言：聽皮囊盛之。
佛在王舍城。爾時，諸比丘得秋時病。佛行房見，作是念：世人以酥、油、蜜、石蜜為藥，我今當聽諸比丘服。以是事集比丘僧，告言：從今聽諸病比丘服四種藥，酥、油、蜜、石蜜。
諸比丘服酥苦臭。以是白佛，佛言：聽熟煎，若自煎，若使人煎。若無淨地，聽非淨地煎。
諸比丘服酥，嘔逆欲吐。以是白佛，佛言：聽以呵梨勒、阿摩勒果，若蜜，若蒜，若䴵諸所宜物敗口。
有一比丘，得熱病，應服酥，諸比丘為乞不得，而得乳。以是白佛，佛言：應使淨人作酥，煎令熟，作無食氣，受七日服。
有一比丘，得風病，應服油，諸比丘為乞不得，而得麻。以是白佛，佛言：應使淨人作油，作無食氣，受七日服。
有一比丘，得熱病，應服石蜜，諸比丘為乞不得，而得甘蔗。以是白佛，佛言：應使淨人作石蜜，作無食氣，受七日服。
諸比丘不知幾時應熟。以是白佛，佛言：以杓舉瀉，相續不斷為熟。
有諸比丘，得風病，應服牛、驢、駱駝、鱣脂，諸比丘為乞不得，而得四種肥肉。以是白佛，佛言：應使淨人煮，接取膏更煎。若時煮，時煎，時漉，非時受，不得經宿服。若時煮，時煎，時漉，時受，得七日服。
有諸比丘，得秋時病，應服根藥。以是白佛，佛言：一切根藥聽服。果藥亦如是。
有諸比丘，得秋時病，應服草藥。以是白佛，佛言：一切草藥聽服。
有比丘風病，應取汗。以是白佛，佛言：聽取。
有比丘風病，應服赤白諸鹽。以是白佛，佛言：聽服。
有比丘風病，應合和小便、油、灰、苦酒，用摩身體。以是白佛，佛言：聽合和摩之。
有比丘患疥瘡欲治。以是白佛，佛言：聽治。
有比丘患癰，應以刀破藥塗。以是白佛，佛言：聽。
有比丘患腳，須著熊皮靴，熊膏塗，復須用麵、蛇皮、熊膏、酥，著苦瓠中漬。以是白佛，佛言：皆聽。
有比丘隱處癰，醫為刀破。佛經前過，醫白佛言：刀已至大便門，世尊視之。佛言：此是難護之處，若使凡夫命過，便失大利。從今不聽刀破隱處，犯者偷羅遮。
有比丘得時行熱病。佛言：應服吐下藥消息，節量食，隨病食。
有比丘患眼，佛言：聽作眼藥。
時離婆多非時食石蜜，阿那律語言：莫非時食，我見作石蜜時，擣米著中。彼即生疑，以是白佛。佛以是事集比丘僧，問阿那律：汝言見作石蜜時，擣米著中，彼何故爾？荅言：作法應爾。佛種種讚歎少欲知足已，告諸比丘：從今若合藥如此者，聽非時服。
時長老優波離問佛言：世尊，若時藥、非時藥合受，應幾時服？佛言：應從時藥，不得非時服。七日藥、終身藥亦如是。又問：若非時藥，七日藥合受，應幾時服？荅言：應從非時藥，不得經宿服。終身藥亦如是。又問：若七日藥，終身藥合受，應幾時服？荅言：應從七日藥，不得終身服。
佛在波羅捺國。爾時，五比丘到佛所，頭面禮足，白佛言：世尊我等當於何食？佛言：聽汝等乞食。復白佛言：當用何器？佛言：聽用缽。
時諸比丘乞得粳米飯，不敢受。以是白佛，佛言：聽隨意受食。
時諸比丘乞，或得種種飯，或得種種餅，或得種種麨，或得種種熟麥豆，或得種種燒麥及糯米，或得種種羹，或得種種苦酒及醬，或得種種鹽，或得種種肉，或得種種魚，或得種種乳酪，或得種種菜，或得種種根，藕根等，或得種種甘蔗等，或得種種果，菴羅、椰子等，皆不敢受。以是白佛，佛言：皆聽隨意受食。
佛在毗舍離。時世飢饉，乞食難得。諸比丘持食，著餘處失之，作是念：若世尊聽我等共食，一處宿者，不致此苦。以是白佛，佛言：聽共食一處宿。
諸比丘於餘處作食，失之，便作是念：若世尊聽我等於住處作食者，不致此苦。以是白佛，佛言：聽在住處作食。
諸比丘雇人作食，與價與食，彼人復偷，作是念：若佛聽我等自作食者，可无此費。以是白佛，佛言：聽自作食。
諸比丘既自作食，求人授之，復索雇直，作是念：若世尊聽我等自持食求，不倩雇人授者，可無此費。以是白佛，佛言：聽自持食求，不倩雇人令授。
諸比丘得木果，無人授。以是白佛，佛言聽如木相取食。
諸比丘得池果，无人授。以是白佛，佛言：聽就池水受。
諸比丘欲食果，无淨人使淨。以是白佛，佛言：聽先去核，然後食之。
佛在毗舍離。爾時，世尊患風，阿難自煮藥粥上佛。佛問阿難：誰煮此藥？荅言：是我所煮。佛告阿難：我先聽諸比丘共食宿，住處作食，自作食，自持從人受，汝等今猶用此法耶？荅言：猶用。佛言：汝等所作非法。我先飢饉時聽，今云何猶用此法？從今犯者，突吉羅。
佛在舍衛城，問阿難：我先聽諸比丘如木相取木果，就池水受池果，無淨人果先除核食，汝等今猶用此法不？荅言：猶用。佛言：汝等所作非法，我先飢饉時聽，今云何猶用此法？從今犯者，突吉羅。
時舍衛城中，有優婆夷，字須卑，信樂佛法，見法得果，歸依三寶，常請一切僧，供給湯藥。彼於後時，來入僧坊，見一比丘服吐下藥，問言：大德今何所須？荅言：我吐下虛乏，思欲食肉。語言：大德我明日當送，願為受之。於是歸家，晨朝遣人，持錢買肉。
爾日，波斯匿王有令，若有煞者，當與重罪，買不能得，還白如此。復更與錢，令遍求之，語言：勿計價直，若一錢得如一錢大，亦當買之。猶不能得，優婆夷作是念：我昨已許，若不得者，彼或命過。即持利刀入屋，割䏶里肉，與婢令煮送與比丘，比丘得便食之，病即除差。
時婿行還，不見其婦行來出入，即問：須卑何在？荅言：在內病。即入問言：何所患苦？婦具以事荅。婿言：恐汝此病，無復活理。及未死頃，可請佛及僧，明設中食。婦言：甚善。即令婿請佛及僧，頭面禮足，白佛：願佛及僧，明日顧食。佛默然受，還歸其家，通夜作多美飲食，晨旦敷座，遣白時到。
佛與眾僧，前後圍遶，往到其家，就座而坐。婿自行水，佛不受之，語言：呼須卑令出。即遣人語：世尊呼汝。荅言：可以我名問訊世尊，病不堪出。即以白佛，佛猶呼之，如是至三，乃以衣舆至佛所。既見世尊，瘡即除愈，肉色如先，生希有心：我有如是大師及諸同梵行人！歡喜踊躍，手自下食，食畢行水，取小床，於佛前坐。佛為說隨喜偈，如為毗蘭若所說，更為說種種妙法，示教利喜已，還歸所住。
佛以是事集比丘僧，問彼比丘：汝昨食何等？荅言：食肉。又問：肉美不？荅言：美。佛言：汝愚痴人，云何不問而食人肉？從今食肉不問，犯突吉羅。若食人肉，偷羅遮。
有諸比丘，食象肉，波斯匿王象死輒送，諸鬼神以沙門食象肉故，便煞諸象，比丘使淨人取肉持還。諸居士見，譏呵言：此沙門釋子无肉不食，過於鴟烏，云何噉此不淨臭穢，來入我家？無沙門行，破沙門法。諸長老比丘聞，以是白佛。佛以是事集比丘僧，問諸比丘：汝等實爾不？荅言：實爾，世尊。佛種種呵責已，告諸比丘：從今食象肉，突吉羅。馬肉亦如是。
諸比丘食師子肉、虎肉、豹肉、熊肉，諸獸聞氣，遂煞比丘。諸居士見問：何故爾？有人言：由食其類肉。便譏呵，乃至告諸比丘亦如上：從今食此四種肉，突吉羅。
諸比丘食狗肉，諸狗聞氣，隨後吠之。諸居士見，問言：狗何以偏吠比丘？有人言：由食狗肉。便譏呵，乃至告諸比丘亦如上：從今食狗肉，突吉羅。
諸比丘食蛇肉，諸居士譏呵，善自在龍王化作人身，來詣佛所，稽首白言：我諸龍等有大神力，作種種形色，遊行世閒。今諸比丘食蛇肉，或能是龍傷害比丘，願制諸比丘不食蛇肉。佛為說種種妙法，示教利喜已遣還所住。佛以是事集諸比丘，以善自在龍王語告諸比丘：從今食蛇肉，突吉羅。
佛在王舍城。爾時，有長者請佛及僧，諸長老比丘問佛言：世尊，若人請僧為請誰？佛言：若正趣正向人，皆已被請。諸比丘作是念：如此諸人，四方及天上无處不有，我等將無犯別眾食耶？便不敢往，以是白佛。佛言：若於界內，別請四人已上，名別眾食。若次請不犯。
有諸比丘，作是念：諸比丘尼、式叉摩那、沙彌、沙彌尼、優婆塞、優婆夷，亦在界內，將無犯別眾食耶？以是白佛，佛言：若請僧，應二眾食，比丘及沙彌。若請二部僧，應五眾食，比丘、比丘尼、式叉摩那、沙彌、沙彌尼。
有諸凡夫坐禪比丘作是念：如世尊說，若請僧，正趣正向人皆既被請，我今凡夫，未是正趣正向，將無食不與取食？以是白佛，佛問彼諸比丘：汝等不為解脫出家耶？荅言：我為解脫。佛言：若請僧時聖人坐禪人皆應食。
有諸誦經凡夫比丘，作是念我非坐禪，亦如上生疑。以是白佛，佛言：誦經人亦應食。
有諸勸佐眾事凡夫比丘作是念我非坐禪、誦經，亦如上生疑。以是白佛，佛言：勸佐眾事人亦應食。告諸比丘：若請僧時，除惡戒人，餘一切僧皆應食。
佛遊阿那頻頭邑，彼邑有一大臣，名好少，請佛及僧，辦多美飲食，明日食時，敷座自白：食具已辦，唯聖知時。時諸比丘更受他前食請，皆已飽滿。佛與大眾，前後圍遶，往到其家，就座而坐，好少大臣手自斟酌、而諸比丘皆不能食。大臣言：何不自恣食，為謂食少，為不甘口耶？諸比丘荅言：食非不甘，亦不謂少，朝已飽食，是以不能耳。彼大臣便瞋恨言：云何既受我請，於餘飽食？諸比丘以是白佛，佛言：若已受他請，聽歠畫不成字粥。若得強粥及食，應語主人：我先已受請，可施餘人。
時佛與大比丘僧千二百五十人俱遊行，從王舍城，向毗舍離。二國中閒，有王舍城長者，名象行，乘五百乘車，從毗舍離來，遙見世尊，容顏殊特，猶若金山，發歡喜心，前到佛所，頭面禮足，白佛言：世尊，有少石蜜，欲奉世尊及比丘僧。佛默然受，即便自下，諸比丘不敢受。以是白佛，佛讚嘆少欲知足，告諸比丘：從今聽諸比丘飢時食，渴時以水和飲。彼長者行一瓶石蜜，遍佛大眾。猶故不盡，白佛言：我一瓶石蜜，行遍大眾，而猶有餘，更應與誰？佛言：汝可持著無生草地，若无虫水中。即受教著無虫水中，水即大沸，煙起作聲，如燒鐵投水。長者恐怖，還以白佛，佛為說種種妙法，示教利喜，所謂施論、戒論、生天之論，欲為過患，在家染累，出家无著，次為說諸佛常所說法，苦集盡道，即於座上，遠塵離垢，於諸法中，得法眼淨。
佛復前行。有一工師，其女善能作羹，請佛及僧純以羹施用當後食。諸比丘不敢食，言：佛未聽我等以羹當食。以是白佛，佛言：聽作後食意食。
佛漸遊行，到毗舍離，住獼猴江邊重閣講堂。有一將軍名曰師子，是尼犍弟子，聞佛世尊來遊此城，有大名聲，稱號如來應供等正覺，歎言：善哉！願見如是請佛。即嚴駕出，遙見世尊容顏殊特，猶若金山，前到佛所，頭面禮足，卻坐一面。佛為說種種妙法，乃至苦集盡道。即於座上，得法眼淨，即從坐起，䠒跪白佛：願佛及僧，明日顧我薄食。佛默然受之。將軍知受已，還歸其家，敕市買人：此閒所有死肉，莫計貴賤，盡皆買之。如教悉買，通夜辦種種美食，晨朝敷座，自往白佛：食具已辦，唯聖知時。佛與比丘僧，前後圍遶，往到其家，就座而坐，將軍手自下食，歡喜不亂。
時諸尼犍聞師子將軍請佛及僧，極設餚膳，生嫉姤心，即於街巷，窮力唱言：師子將軍叛師無義，今乃反事沙門瞿曇，手煞牛羊，而以供養。諸比丘聞，不敢食，師子將軍䠒跪白佛：此諸尼犍長夜毀佛，我今乃至絕命，終不故煞，願敕比丘，勿生嫌疑，自恣飽食。佛即告諸比丘：隨意飽食。食畢行水，取小床，於佛前坐，佛為如前說隨喜偈，從坐起去。
佛以是事集比丘僧，告諸比丘：有三種肉不得食，若聞，若見，若疑。見者，自見為己煞。聞者，從可信人，聞為己煞。疑者，疑為己煞。若不見、不聞、不疑，是為淨肉，聽隨意食。若為比丘煞，比丘及沙彌不應食。聽比丘尼、式叉摩那、沙彌尼、優婆塞、優婆夷食。若為比丘尼、優婆塞、優婆夷煞，亦如之。
時摩竭國、鴦伽國、迦夷國、拘薩羅國、跋耆國、滿羅國、蘇摩國此諸國人聞佛出世，有大威德，弟子亦爾，皆來雲集毗舍離城。城中家家，各各七寶車馬賓從皆已側塞，餘有萬二千乘車，城中不受，營住城外。皆競持時食、非時食、七日食、終身食，奉佛及僧，積於中庭，遂成大，縱撗狼藉，塵土汙泥，鳥獸集噉。世尊行房見，顧問阿難：何故有此飲食棄中庭？具以事荅：無有安處，所以致此。佛讚少欲知足，告諸比丘：今聽以中房白二羯磨，作安食淨處。一比丘唱言：大德僧聽！今以某房，作僧安食淨處。若僧時到，僧忍聽。白如是。大德僧聽！今以某房，作僧安食淨處。誰諸長老忍默然，若不忍說。僧已以某房，作僧安食淨處竟。僧忍默然故，是事如是持。
僧食盡後，諸比丘於中煮羹粥，合湯藥，食前食後，初中後夜，有刀机、男女、狗吠之聲，佛問阿難：何故房中有此諸聲？具以事荅。佛種種呵責言：云何於僧房安食淨處，作食合藥？從今犯者，突吉羅。
佛在王舍城。諸比丘得秋時病，為合湯藥，作隨病食故，時、非時皆入聚落，遭水、火、劫賊，有衣缽難、梵行難、身命難。有一織師，中路起屋，於中織作，見諸比丘時，非時入聚落，便語言：若有所作，可於此作，欲有所留，亦可留此。諸比丘不敢，以是白佛，佛言：聽於白衣舍，作淨屋。遂復鬧亂主人，妨其織作，織師作是念：我本為織作此屋，今既不得織，便當近以施僧作淨屋。即以施僧，諸比丘以是僧屋，不敢復於中作食合藥。以是白佛，佛言：聽於施僧淨屋中作食。
有諸比丘，新作住處，未有僧淨屋，不知云何。以是白佛，佛言：若作新住處，應先指某處作淨地，便可以食置中。若未羯磨，比丘不得入中，至明相出。
有一住處，諸比丘久已捨去，後來比丘不知何者是淨屋。以是白佛，佛言：若十二年空，聽諸比丘隨意，更作淨屋。
有一住處，无僧淨屋，復未十二年，比丘後來，不知何處作淨地。以是白佛，佛言：若有非行來及不須用處，應㩲以作淨處。
有諸比丘，著食淨屋中，為人所偷。以是白佛，佛言：應羯磨中房作淨處。
有諸比丘，欲羯磨一房牆內作淨地，以是白佛，佛言：聽。有諸比丘，欲羯磨一房齊屋溜處，作行淨地。以是白佛，佛言：聽。有諸比丘，欲羯磨中庭作淨地。以是白佛，佛言：聽，有諸比丘，欲羯磨房一角，或半房作淨地。以是白佛，佛言：聽。有諸比丘，欲羯磨机架作淨處安食。以是白佛，佛言：不聽，要應依地，犯者突吉羅。有諸比丘，欲羯磨重屋上層作淨處。以是白佛，佛言：不聽，犯者，突吉羅。有諸比丘，欲羯磨重屋下及通結作淨處。以是白佛，佛言：聽。有諸比丘，欲羯磨乘作淨處。以是白佛，佛言：不聽，犯者突吉羅。有諸比丘，欲通羯磨僧坊內作淨地。以是白佛，佛言：聽，應白二羯磨。一比丘唱言：大德僧聽！此一住處，共住、共布薩、共得施，僧今結作淨地，除某處。若僧時到，僧忍聽。白如是。大德僧聽！此一住處，乃至除某處。誰諸長老忍默然，若不忍說。僧已結作淨地。僧忍默然故，是事如是持。
佛在王舍城。爾時，跋提城有長者，名文荼，有大福德，婦、兒、兒婦及奴婢，皆有福德。長者入倉時，空中雨穀，出然後止；婦取飯器，分布內外，隨取隨滿，无有窮盡；兒捉金囊，寫出金錢，注而不竭；兒婦出米一斛，得家內外一月日食，而亦不盡；其奴耕時，輒成七壟；其婢磨半兩塗香，塗家內外，亦不減盡。四方人聞，莫不來觀。
瓶沙王聞，亦欲往視，不豫敕外，忽與眷屬，而至其家。長者聞王來至，即出迎之，見王問訊：善來大王！願垂臨幸。王問言：汝先聞我來不？荅言：不聞。王言：我軍眾多，不可卒供。長者白言：我自供王及諸大臣，兒供太子，婦供後宮，奴婢足供一切士卒，穀草亦足供軍象馬，願便賜降。
王到其家坐已，語言：吾聞長者及婦、兒、兒婦、奴婢、皆有福德，今悉欲見。荅言：不敢有隱。即敕除倉中米，掃灑左右，更敷御座，請王入坐，然後入倉，自然五穀空中雨下，王甚奇歎。復欲見其婦福德之力，即取一器飯，著於婦前，婦取分布，一切軍眾，皆悉充足，猶不減盡。復欲見其兒福德之力，即敕捉一金囊，寫金獻王及與大眾，皆隨意取，而亦不竭。復欲見兒婦福德之力，即敕出一斛米，供王大眾，一月不盡。復欲見其奴福德之力，即敕令耕，輒成七壟。復欲見其婢福德之力，即敕令磨半兩塗香，半由旬內聞之不異，遍塗大眾，猶故不盡。王與大眾見福德力，莫不歡喜，即便還宮。
爾時，世尊與大比丘僧千二百五十人俱，遊行人閒，到跋提城。文荼長者聞佛世尊今來到此罔林樹下，欲出奉迎，禮拜問訊，諸外道聞，便往語言：汝勿出迎沙門瞿曇，沙門瞿曇應來見汝。何以故？汝福德過人，一切沙門、婆羅門、國王、長者，無不應來詣汝門者。長者聞已，此心便息，後復作是念：沙門瞿曇到此已久，不來見我，彼道必勝，何緣安住，不往修敬？便嚴駕出城，遙見世尊容顏殊特，猶若金山，前到佛所，頭面禮足，卻住一面。佛為說種種妙法，乃至苦集盡道。即於座上，得法眼淨。便從坐起，白佛言：願佛及僧受我明日請食。佛默然受。
長者還家，辦多美飯食。明日食時，自行白佛：唯聖知時。佛與比丘僧，前後圍遶，往到其家，就座而坐。長者手自下食，食畢行水，與家大小於佛前坐。佛為說種種妙法，乃至苦集盡道，皆得法眼淨，受三歸、五戒。長者白佛：我婦及兒、兒婦、奴、婢皆云是已福德，竟是誰力？願佛說之。佛言：汝等共有此福。又問：云何共有？荅言：昔王舍城有一織師，織師有婦，婦有一兒，兒又有婦，其家正有一奴一婢。一時共食，有一辟支佛，來就乞食。織師：汝等但食，以我分與。婦言：持我分與。兒乃至奴婢，亦皆云爾。辟支佛言：汝等皆已捨分與我，善心為畢，便可各分少許與我，使汝食不少，我亦得足。即人減一匙，已滿彼缽。辟支佛得食食已，於虛空中，現種種神變，然後乃去。彼諸人命終生四天王天，壽盡上生忉利天，展轉至于他化自在天，如是七反，餘福來生。爾時，織師眷屬今汝等是。
於是長者在佛前請僧言：我今請一切僧，修无限施，若有所須，隨時多少，皆從我取。諸比丘不敢受，念言：佛未聽我等受无齊限施。以是白佛，佛言：聽隨意受。
有諸比丘欲遠行，從索道糧。長者即使人，齎金銀錢物送之。既至所在，所長甚多，便還白言：所齎資糧，今大有餘。長者語言：我已為施，不應還取，汝可持去，至僧坊施僧。即以施僧。諸比丘不知云何，以是白佛。佛言：聽僧淨人為僧受，以易僧所須物，諸比丘不應知事。
於是世尊從罔林，遊行人閒，文荼長者齎食具隨後，欲於曠野無人處設之。千二百五十象，千二百五十牸牛，千二百五十特牛人，載五百乘車種種美食，既至曠野頓止之處，通夜辦之，明日晨朝，於一象陰下，敷一比丘座，最大象陰，敷世尊座。時到白辦，諸比丘不敢坐，念言：佛未聽我等在眾生陰下坐。以是白佛，佛言：聽坐。眾坐已定，長者先令一人搆一牛乳與一比丘。諸比丘不敢受，念言：佛未聽我等飲熱牛乳。以是白佛，佛言：聽飲。飲已，長者手自下食，食畢行水，在佛前坐，佛為說隨喜偈，如為毗羅若說，更為說種種妙法，示教利喜已，還歸其家。
佛與大眾，從坐起去，漸漸北行，向罽那編髮外道住處。罽那聞佛釋種出家，成如來應供等正覺，今暮當至，作是念：過去諸仙、修梵行者中後不食，而飲非時諸漿，所謂菴婆果漿、閻婆果漿、周陀果漿、波樓果漿、蒲桃果漿、俱羅果漿、甘蔗果漿、蜜漿。沙門瞿曇亦應飲此，吾當預辦，至便設之。辦已，與五百弟子出迎世尊，遙見世尊容顏殊特，猶若金山，益生歡喜。前至佛所，立慰世尊：善來，瞿曇！顧我室坐。佛即到其家，與諸比丘，次第而坐，梵志便下非時漿。諸比丘不敢受，念言：佛未聽我飲非時漿。以是白佛，佛言：聽飲。諸比丘復問佛：以何因緣得飲？佛言：渴便得飲。梵志復作是念：我今當為瞿曇諸沙門辦仙人食，以供明日。即作米、粟米、稗米、䅎米、拘留米飯。明日食時，白食已辦，佛與大眾，俱就其坐。梵志手自下食，諸比丘不敢食，念言：佛未聽我等食仙人食。以是白佛，佛言：聽食。食畢行水，取小床，於佛前坐，佛為說隨喜偈，如為毗羅若說，更為說種種妙法，示教利喜已，便從坐起，向阿牟聚落。
時彼有剃頭師父子出家，聞世尊欲至，作是議：此諸居士不敬三寶，佛若至此，必无人設粥。我等當共為人剃頭，取物作之。議已即行，得物辦粥，晨旦請佛及僧。僧既食已，佛問二比丘：汝等云何得辦此粥？具以事荅佛。佛種種呵責言：汝所作非法，云何賃與白衣剃頭？從今若剃頭師出家，不聽畜剃刀，犯者突吉羅。
佛之波旬邑，波旬諸力士聞佛欲至，即共議言：若不出迎，罰金錢五百。皆與大小，出迎世尊，頭面禮足，卻坐一面，佛為說種種妙法，示教利喜已，即請佛及僧夏安居四月，佛默然受。諸力士知佛受已，或有一人辦一日食，或二日乃至十日，或二人共辦一日乃至十人共辦一日，或但供前食，或但作粥者，或但作怛缽那者。
時有一人，字盧夷，是阿難白衣時親友，問諸比丘：阿難今在何許？荅言：阿難敬佛法僧，今在佛後。彼即到阿難所，禮足卻住，阿難語言：我見汝迎佛，甚用歡喜。荅言：我非敬佛故來，但親族共要，若不出迎佛。罰金錢五百，是以來耳。阿難聞已，為之悵然：如何我親友，而不敬信佛法眾僧？即至佛所白言：世尊！我願此人信敬佛法。佛語阿難：此人信佛不難，汝勿懷憂。佛即以慈心遍滿其身已，進入房中，閉房而坐。盧夷於後思念世尊，如犢慕母，見眾多比丘露地經行，問言：佛在何處？諸比丘指示言：在彼閉房大房中。汝可徐往，謦咳叩戶，世尊憐愍汝故，當為汝開。即如語得開。盧夷入已，手捧佛足，自稱姓名，稽首作禮，佛為說種種妙法，示教利喜，所謂施論，乃至苦集盡道，即遠塵離垢，得法眼淨，見法得果已，受三歸五戒。白佛言：世尊，我願佛及比丘僧恒受我食，不受餘請。佛言：凡諸學人皆有此願，吾已受此諸人夏四月請，無復空缺。彼作是念：復有何施佛未受者，使我不失如此福田？唯未見有設佉陀尼者，即便辦之，食時輒行，諸比丘不敢受，念言：佛未聽我等食時食佉陀尼。以是白佛，佛言：聽食。
爾時，毗舍佉母與僧作齋限施，某時取爾所。諸比丘以是白佛，佛言：聽受。
有諸居士請諸比丘，隨己意施。諸比丘白佛，佛言：不應受隨意施。施者，不應以金銀寶物、女色施僧。若比丘可其此施，犯者突吉羅。若受，應如法治。
有諸白衣，次第請僧。諸比丘以是白佛，佛言：應次第差受諸比丘。不知差誰。以是白佛，佛言：應白二羯磨一比丘，作差受請人。一比丘唱言：大德僧聽！僧今差某甲比丘，作差受請人。若僧時到，僧忍聽。白如是。大德僧聽！僧今差某甲比丘，作差受請人。誰諸長老忍默然，若不忍說。僧已差某甲比丘作差受請人竟。僧忍默然故，是事如是持。諸比丘便差無智比丘，不知次第。以是白佛，佛言：不應差無智比丘。若有五法，不應差，隨欲、恚、痴、畏，不知已差、未差。
有諸白衣，常作食，餉諸比丘。諸比丘不知云何，以是白佛，佛言：聽受。
有諸白衣，為僧新作房舍、溫室、浴室竟，作施房飲食，使比丘往取，不知誰應往取。以是白佛，佛言：住其房中比丘應往取。
佛在毗舍離城。時世飢饉，乞食難得，故梵志比丘作是念：若世尊聽我等種果者，可以充飢。以是白佛，佛言：聽種果。成實已，諸比丘以自手種疑，不敢噉。以是白佛，佛言：聽隨意噉。有諸比丘，就樹上捉果，試看生熟。以是白佛，佛言：不應就樹上觸果。有諸比丘，見果落非淨地，使人拾聚一處經宿，不知云何。以是白佛，佛言：若不知地是淨、非淨聽食，若知是非淨地，不應食。
時六群比丘先取好果噉，餘善比丘不得。以是白佛，佛言：應白二羯磨，差一比丘作分果人，若果多隨意食。六群比丘以僧果餉白衣，白衣復從餘比丘索。以是白佛，佛言：不應以僧果餉白衣，犯者突吉羅。有諸白衣，來入僧坊見果，從諸比丘乞，諸比丘不敢與，即便譏呵。以是白佛，佛言：應與。
佛在毗舍離。時世飢饉，乞食難得，故梵志比丘作是念：若世尊聽我等種菜者，飢時可以足食。以是白佛，佛言：聽。皆如上種果中說。若白衣僧地中種菜，僧若須，得三過從索。
諸比丘使淨人，於非淨處洗菜，未竟明相已出生疑。以是白佛，佛言：无犯。
諸比丘无淨人，不知誰應行僧食。以是白佛，佛言：比丘應受已行之。
有諸木器行食，肥膩不淨，以瓦石揩洗，破壞僧器。以是白佛，佛言：不應以瓦石揩洗，應沸湯灰洗。
有酥油蜜瓶，應覆蓋，无有淨人。以是白佛，佛言：應用新物覆，勿令手近。
瓶傾倒，本无淨人可正。以是白佛，佛言：應自正，但勿使器離地。
有一比丘，瞋嫌他，持其酥瓶，著非淨地經宿，欲令不復得食。以是白佛，佛言：於彼比丘為不淨酥，主比丘得食。彼持著不淨地，犯突吉羅。
諸比丘以船、乘載飲食，无淨人御乘行船。以是白佛，佛言：若无淨人，聽比丘自御乘，自行船。
爾時，眾僧以車運米，有一婆羅門，以僧不淨米一把，投車中。以是白佛，佛言：若可別除去，若不可別除去一把。
有野狐偷比丘酥瓶，著不淨地經宿，不知云何。以是白佛，佛言：聽噉，無犯。
有果樹，根在不淨地，枝覆淨地，比丘亦在不淨地，持飲食著樹枝上經宿，不知云何。以是白佛，佛言：枝著根為不淨地，不得食。
有果樹，根在淨地，枝覆不淨地，比丘亦在淨地，持飲食著枝上經宿，不知云何。以是白佛，佛言：聽食，無犯。
有果樹，根在淨不淨地，枝覆淨不淨地，比丘亦隨在淨不淨地，果落淨不淨地經宿，不知云何。以是白佛，佛言：非比丘所為，皆得食，無犯。
有比丘，淨地取土，不淨地起屋，比丘持食著中，謂以為淨。以是白佛，佛言：本依地為淨，不淨，不得食。
有比丘，不淨地取土，淨地起屋，不敢持食著中。以是白佛，佛言：著食，無犯。
有水漂獐鹿等死肉，无淨人取，比丘自入水取之，不知云何。以是白佛，佛言：至岸，令淨人截去比丘手所捉處，餘得食，無犯。
有住處比丘大得菴羅果，食飽以餘與淨人，淨人明日持作羹與比丘，比丘不敢食。以是白佛，佛言：本不作還食意，皆聽食，无犯。
有諸比丘，食時不分與不得者。諸白衣譏呵言：沙門釋子如貓狸，食不相分與。諸比丘以是白佛，佛言：應相分與，乃至不分與一人，犯突吉羅。
有一婆羅門，持麨寄比丘，比丘持著不淨地經宿。明日來取，分與比丘，比丘以已著非淨地，不敢受食。以是白佛，佛言：本是白衣麨，聽受食，無犯。復告諸比丘：雖是我所制，而於餘方不以為清淨者，皆不應用。雖非我所制，而於餘方必應行者，皆不得不行。
佛在舍衛城。爾時，諸比丘三衣中，若須一一衣，於僧中取。時阿那律衣壞，諸比丘語言：大德，可於僧中取物作。荅言：世尊不聽畜長衣，我作不能使一日成，恐犯長衣罪。復有波利邑眾所知識比丘，來舍衛城後安居，挍一宿不至於娑竭陀安居。安居竟，十六日擔重衣冒泥雨至佛所，頭面禮足，卻住一面。世尊常法，慰問客比丘言：汝等安居和合，乞食易得，道路不疲耶？荅言：安居和合，乞食不乏，道路遇泥雨，擔重衣，極大疲極。諸比丘亦以阿那律事白佛。佛以二事集比丘僧，種種讚少欲知足，讚持戒已，告諸比丘：從今聽諸比丘受迦絺那衣。受迦絺那衣，得不犯五事：別眾食，數食，不白餘比丘，行到餘家，畜長衣，離衣宿。若檀越持迦絺那衣物施僧，諸比丘中少衣者，應白二羯磨與之。一比丘唱言：大德僧聽！僧得此迦絺那衣物，今與某甲比丘。若僧時到，僧忍聽。白如是。大德僧聽！僧得此迦絺那衣物，今與某甲比丘。誰諸長老忍默然，若不忍說。僧已與某甲比丘迦絺那衣物竟。僧忍默然故，是事如是持。彼比丘得已，應即日浣、染、打、縫。若獨能辦者善，若不能成，僧應白二羯磨差一比丘，二三乃至眾多比丘助之。一比丘唱言：大德僧聽！今差某甲某甲比丘，助某甲比丘作衣。若僧時到，僧忍聽。白如是。大德僧聽！今差某甲某甲比丘，助某甲比丘作衣。誰諸長老忍默然，若不忍說。僧已差某甲某甲比丘，助某甲比丘作衣竟。僧忍默然故，是事如是持。若衣竟，僧所與物比丘應持衣到僧中，偏袒右肩，脫革屣，䠒跪白言：僧得此迦絺那衣物，已浣、染、打、縫，如法作竟。願僧受作迦絺那衣。如是白已，又起遍示眾僧，諸比丘應荅言：長老，我等隨喜，與汝共之。然後僧應白二羯磨受。一比丘唱言：大德僧聽！僧得此迦絺那衣物，浣、染、打、縫，如法作竟。今受作迦絺那衣。若僧時到，僧忍聽。白如是。大德僧聽！僧得此迦絺那衣物，浣、染、打、縫，如法作竟。今受作迦絺那衣。誰諸長老忍默然，若不忍說。僧已受作迦絺那衣竟。僧忍默然故，是事如是持。僧所與衣物比丘復應遍行言：此衣僧已受作迦絺那衣。諸比丘一一應言：此衣僧已受作迦絺那衣，是為善受。此中所有功德盡屬於我。是中有成受迦絺那衣，有不成受迦絺那衣。不成受衣者，若浣、染、打、縫，不如法，若小若大，若是綿綺衣，若未自恣竟受，若貪利養，若欲故捨五事，皆不成受。反上成受。有八事，失迦絺那衣：一時竟，二失衣，三聞失，四遠去，五望斷，六衣出界，七人出界，八白二羯磨捨。有二因緣，不得受迦絺那衣，一作衣未竟，二捨住處去。受迦絺那衣有三十日，捨亦有三十日。若前安居七月十六日受，至十一月十五日捨。若七月十七日乃至八月十五日受，至十一月十六日乃至十二月十四日捨。若後安居八月十六日受，至十二月十五日捨。若衣時竟，應白二羯磨捨。應一比丘唱言：大德僧聽！僧今捨迦絺那衣。若僧時到，僧忍聽。白如是。大德僧聽！僧今捨迦絺那衣。誰諸長老忍默然，若不忍說。僧已捨迦絺那衣竟。僧忍默然故，是事如是持。
佛在舍衛城。爾時，諸比丘好共鬥諍，更相言訟，比丘、比丘共諍，比丘、比丘尼共諍，比丘尼、比丘尼共諍，比丘尼、比丘共諍。時闡陁捨比丘，助比丘尼，未生諍便生，已生便增廣，未滅者不滅，已滅者更起。諸比丘以是白佛，佛以是事集比丘僧，問諸比丘：汝等實爾不？荅言：實爾，世尊。佛種種呵責：汝等所作非法，不隨順道。呵已，告諸比丘：從今比丘、比丘共諍，乃至捨比丘，助比丘尼，皆犯突吉羅。
有四種諍，一言，二教誡，三犯罪，四事。以此事故，為諸比丘，結七滅諍法，若有諍起，得以除滅應與現前毗尼，與現前毗尼；
應與憶念毗尼，與憶念毗尼；
應與不痴毗尼，與不痴毗尼；
應與自言，與自言；
應與多人語，與多人語；
應與草布地，與草布地；
應與本言治，與本言治。
何謂言諍？若比丘共諍，有言是法，有言非法，是律非律，是犯非犯，是重非重，是有餘非有餘，是麤罪非麤罪，是用羯磨出罪不用羯磨出罪，是佛所說非佛所說，是佛所制非佛所制，以此致忿，更相罵詈，是名言諍。
何謂教誡諍？若比丘教誡比丘言：汝憶犯波羅夷不？憶犯僧伽婆尸沙、偷羅遮、波逸提、波羅提提舍尼、突吉羅、惡說不？彼比丘不喜不受，以此致諍，是名教誡諍。
何謂犯罪諍？若比丘犯波羅夷乃至惡說，又若鬥諍相罵，起身口意惡，是名犯罪諍。
何謂事諍？僧常所行事一切羯磨及諸有所作，以此致諍，是名事諍。
優波離問佛言：世尊，言諍以幾事滅？佛言：以現前毗尼，多人語滅。又問：云何得滅。荅言：若比丘與比丘諍是法非法，乃至是佛制非佛制，僧如法如毗尼如佛教滅。若彼言是法是佛教，受是忍是，是名現前毗尼滅。何謂現前？現前有三種，僧現前、人現前、毗尼現前。何謂僧現前？僧和合集，是名僧現前。何謂人現前？共諍人現前，是名人現前。何謂毗尼現前？應以何法，以何律，以何佛教得滅而以滅之，是名毗尼現前。若如是滅已，還更發起，犯波逸提罪。
又若如是滅言諍，言諍比丘不喜聞，異住處有一比丘，若二若三，乃至一眾，聰明智慧，解波羅提木叉，作是念：往滅此事，為善者應往滅之。應先向彼眾中知法比丘，具說本末，然後求集僧。僧集已，應語言：汝且遠去，我等共議汝事。彼比丘遠去已，僧應共議：若彼比丘如實說，求我等如法如律滅此事者，我等當共如法如律滅之。若彼比丘不如實說，我等不得如法如律滅其此事。彼言諍比丘亦應共議：若僧如法如律作齊限，今日、明日、後日，滅我等事者，我等當於僧中，具說本末，委僧滅之。
既至僧中，具說本末，若僧作二種語，或言應爾，或言不應爾，不可定者。僧應語言：隨汝所取二種語中，各取四人，作斷事僧。言諍比丘各取四人已，僧當白二羯磨差之。應先再羯磨三人，後羯磨二人。
一比丘唱言：大德僧聽！僧今差某甲某甲比丘，作斷事人，如法如律滅彼言諍。若僧時到，僧忍聽。白如是。大德僧聽！僧今差某甲某甲比丘，作斷事人，如法如律滅彼言諍。誰諸長老忍默然，不忍者說。僧已差某甲某甲比丘作斷事人竟。僧忍默然故，是事如是持。
時諸比丘差無智比丘作斷事人。以是白佛，佛言：成就五法應差：受他語不瞋，受他語不失，善察語意問語，不問不語，語時不笑。反此五法不應差。復有五法應差：不隨欲、恚、痴、畏，不竊語。反此五法，不應差。若不被差比丘，若一若二若三，雖聰明智慧，於座中坐，欲干亂斷事者，僧應驅出。若復有比丘，雖多誦習，不解其義，而干亂斷事者，斷事人應語言：經義不如此。作如是滅言諍者，是名現前毗尼滅。
若如是滅言諍時，有比丘言：應以多人語，滅此事。僧應語言：汝此語善，汝解多人語不？若言不解，僧應人人呵言：汝不解多人語，云何言應以多人語滅此事？若僧不呵皆犯突吉羅罪。若言解，僧應問：以何為多人語？荅言：以多人語羯磨滅。又問：以何知多？荅曰：應行籌。僧復應語言：汝所說善，汝解幾種行捉籌如法，幾種不如法？若言不解，僧亦應如上呵。若言解，僧應令說，有十種行捉籌不如法，十種如法。何謂十種不如法？若以小事行籌而捉，若不知事根本行籌而捉，若以不應求事根本行籌而捉，若非法行籌而捉，若欲多不如法，行籌而捉，若知多不如法行籌而捉，若行破僧籌而捉，若行知僧必破籌而捉，若不隨善知識行籌而捉，若僧不和合，行籌而捉。反上為如法。若成就十四法，僧應差作行籌人，知十如法，又不隨欲、恚、痴、畏，是為十四。
僧應作二種籌，一名如法，二名不如法，唱言：若言如法，捉如法籌，若言不如法，捉不如法籌。唱已行之，自收取於屏處數。若不如法籌多，應更令起相遠坐，人人前竊語言：此是法語律語，佛之所教，大德，當捨非法非律非佛所教。如是語已，復更行籌，若不如法人猶多，應復唱：僧今未斷是事，可隨意散，後當更斷。如是不應以非法斷事。若如法人多，應白二羯磨滅之。一比丘唱言：大德僧聽！僧今以多人語，滅此諍事。若僧時到，僧忍聽。白如是。大德僧聽！僧今以多人語，滅此諍事。誰諸長老忍默然，不忍者說。僧以多人語，滅此諍事竟。僧忍默然故，是事如是持。是名以多人語滅言諍。
優波離復問佛：教誡諍以幾事滅？佛言：以現前毗尼、憶念毗尼、不痴毗尼、本言治滅。又問：云何得滅？荅言：若比丘問一比丘言：汝憶犯重罪波羅夷及波羅夷邊罪不？荅言：不憶。又再三問，荅亦如初。如是比丘僧應白四羯磨，與憶念毗尼，不應從彼比丘而治其罪。
被問比丘應至僧中偏袒右肩，脫革屣，禮僧足，䠒跪白言：我某甲比丘，彼某甲比丘再三來至我所，問我：汝憶犯重罪波羅夷若波羅夷邊罪不？我亦再三荅言不憶。今從僧乞憶念毗尼，願僧與我憶念毗尼，使彼不復數數問我。如是第二第三乞。僧應籌量此比丘先不缺戒，威儀如法不？身口意行清淨不？好學戒不？向一比丘語，二人三人及僧語不異不？僧如是籌量，若知此比丘先缺戒，具諸不善者，不應與。若知不犯波羅夷及波羅夷邊罪，應白四羯磨，與憶念毗尼。
一比丘唱言：大德僧聽！此某甲比丘於僧中乞言：彼某甲比丘再三來至我所，問我：汝憶犯重罪波羅夷若波羅夷邊罪不？我亦再三荅言不憶。今從僧乞憶念毗尼，願僧與我憶念毗尼，使彼比丘不復數數問我。僧今與某甲憶念毗尼，使彼比丘不復數數問其罪。若僧時到，僧忍聽。白如是。大德僧聽！此某甲比丘於僧中乞言：彼某甲比丘再三來至我所，問我：汝憶犯重罪波羅夷若波羅夷邊罪不？我亦再三荅言不憶。今從僧乞憶念毗尼，願僧與我憶念毗尼，使彼比丘不復數數問我。僧今與某甲憶念毗尼，使彼比丘不復數數問其罪。誰諸長老忍默然，不忍者說。如是第二、第三。僧與某甲比丘憶念毗尼竟。僧忍默然故，是事如是持。是名現前毗尼、憶念毗尼，滅教誡諍。
若比丘至比丘所，語言：汝憶犯重罪波羅夷，若波羅夷邊罪不？彼比丘荅言：不憶。我先狂心、散亂心、病壞心，多作非沙門法。又再三問，荅亦如初。如是比丘僧應與不痴毗尼，不應從彼比丘而治其罪。
彼比丘應至僧中，偏袒右肩，脫革屣，禮僧足，䠒跪白言：大德僧聽！我某甲比丘，彼某甲比丘再三來至我所，問我言：汝憶犯重罪波羅夷若波羅夷邊罪不？我亦再三荅言：不憶，我先狂心、散亂心、病壞心，多作非沙門法。今從僧乞不痴毗尼，願與我不痴毗尼，使彼比丘，不復數數問我。如是三乞。
僧應籌量此比丘先不缺戒，威儀如法不？身口意業清淨不？好學戒不？向一比丘語，二三比丘及僧語不異不？若僧知其先有如此諸惡，不應與。若不爾，應白四羯磨，與不痴毗尼。
一比丘唱言：大德僧聽！此某甲比丘從僧乞言：彼某甲比丘再三來至我所，問我言：汝憶犯重罪波羅夷若波羅夷邊罪不？我亦再三荅言：不憶。我先狂心、散亂心、病壞心，多作非沙門法。今從僧乞不痴毗尼，願僧與我不痴毗尼，使彼比丘不復數數問我。僧今與不痴毗尼，使彼比丘，不復數數問其罪。若僧時到，僧忍聽。白如是。大德僧聽！此某甲比丘從僧乞言彼某甲比丘再三來至我所，乃至僧今與不痴毗尼，使彼比丘，不復數數問其罪。誰諸長老忍默然，不忍者說。如是第二、第三。僧已與某甲比丘不痴毗尼竟。僧忍默然故，是事如是持。是名現前毗尼、不痴毗尼，滅教誡諍。
若比丘至比丘所問言：汝憶犯重罪波羅夷，若波羅夷邊罪不？荅言：不憶。三問乃荅言：我憶犯輕罪。又再問：汝犯輕罪，猶不語人，況復重罪？汝善思之。荅言：我都不憶。復更問乃荅言：我憶犯波羅夷，若波羅夷邊罪。作是荅已，尋復言：我不憶犯重罪，向戲言耳。如是比丘僧應與本言治。本言有二種：一可悔，二不可悔。彼比丘本言犯重罪，應與作盡壽不可悔，白四羯磨。
一比丘唱言：大德僧聽！此某甲比丘，彼某甲比丘至其所，問言：汝憶犯重罪波羅夷若波羅夷邊罪不？荅言：不憶。再問亦言：不憶。三問然後言：不憶犯重罪，憶犯輕罪。又問：汝猶不發露輕罪，況於重者，汝今諦憶犯重罪不？荅言：不憶。又問亦言：不憶。乃至第六問然後言：我憶犯重罪波羅夷若波羅夷邊罪。作是荅已，尋復言：我不憶犯重罪，向戲言耳。僧今與作本言治盡壽不可悔羯磨。若僧時到，僧忍聽。白如是。大德僧聽！此某甲比丘，彼某甲比丘至其所，問言汝憶犯重罪，乃至僧今與作本言治盡壽不可悔羯磨。誰諸長老忍默然，不忍者說。如是第二、第三。僧已與某甲比丘，本言治盡壽不可悔羯磨竟。僧忍默然故，是事如是持。是名現前毗尼、本言治，滅教誡諍。
優波離問佛言：世尊，犯罪諍以幾事滅？佛言：以現前毗尼、草布地、自言滅。又問：云何得滅？荅言：若一比丘至一比丘所，偏露右肩，䠒跪合掌，作如是言：大德，我某甲犯某罪，今向大德悔過。彼比丘應問：汝自見罪不？荅言：我自見罪。又應問：汝欲悔過耶？荅言：我欲悔過。彼比丘應語言：汝後莫復作。是名現前毗尼、自言滅犯罪諍。若一比丘至二比丘、三比丘、眾多比丘所，若二比丘乃至眾多比丘至一比丘乃至眾多比丘所，亦如是。
若有比丘，鬥諍相罵，作身口意惡業，後作是念：我等鬥諍相罵，作身口意惡業，今寧可於僧中除罪，作草布地悔過不？此諸比丘，聽僧中除罪，僧應與作白二羯磨草布地悔過。
彼鬥諍比丘應盡來僧中，偏袒右肩，脫革屣，䠒跪白言：大德僧聽！我等共鬥相罵，作身口意惡業，後作是念：我等共鬥相罵，作身口意惡業，今寧可於僧中除罪，作草布地悔過不？今從僧乞草布地悔過。如是三說已，皆舒手腳伏地，向羯磨師，一心聽受羯磨。羯磨師唱言：大德僧聽！此諸比丘共鬥相罵，作身口意惡業，後作是念：我等共鬥相罵，作身口意惡業，今寧可於僧中除罪，作草布地悔過不？今從僧乞草布地悔過。僧今與其草布地悔過。若僧時到，僧忍聽。白如是。大德僧聽！此諸比丘共鬥相罵，，乃至僧今與其草布地悔過。誰諸長老忍默然，不忍者說。僧已與此諸比丘草布地悔過竟。僧忍默然故，是事如是持。是名現前毗尼、草布地，滅犯罪諍。何謂草布地？彼諸比丘不復說鬥源，僧亦不更問事根本。
優波離問佛言：世尊，事諍以幾事滅？佛言：隨事諍用七事滅。若一比丘至一比丘所，作非法非律非佛教滅事諍言：是法、是律、是佛教。若以此滅事諍，名為非法滅。若一比丘至二比丘乃至僧所，若二比丘乃至僧至一比丘乃至僧所，亦如是。若一比丘至一比丘所，作如法如律如佛所教滅事諍言：是法、是律、是佛所教。若以此滅事諍，名為如法滅。若一比丘至二、三比丘乃至僧所，若二比丘乃至僧至一比丘乃至僧所亦如是。
佛在舍衛城。爾時，有一比丘，故出不淨，犯僧伽婆尸沙，不覆藏，不知云何，問諸比丘，諸比丘亦不知。以是白佛，佛以是事集比丘僧，告諸比丘：是比丘犯僧伽婆尸沙，不覆藏，今聽僧與彼比丘作白四羯磨六夜行摩那埵。
犯罪比丘應偏袒右肩，脫革屣，禮僧足已，䠒跪白：大德僧聽！我某甲比丘，故出不淨，犯僧伽婆尸沙，不覆藏，今從僧乞六夜行摩那埵。願僧與我六夜行摩那埵。如是三乞。應一比丘唱言：大德僧聽！此某甲比丘，故出不淨，犯僧伽婆尸沙，不覆藏，從僧乞六夜行摩那埵。僧今與某甲六夜行摩那埵。若僧時到，僧忍聽。白如是。大德僧聽！此某甲比丘故出不淨，乃至僧今與某甲六夜行摩那埵。誰諸長老忍默然，不忍者說。如是第二、第三。僧與某甲比丘，六夜行摩那埵竟。僧忍默然故，是事如是持。
彼比丘應日日至僧中，偏袒右肩，脫革屣，禮僧足，䠒跪白言：大德僧聽！我某甲比丘，故出不淨，犯僧伽婆尸沙，不覆藏，從僧乞六夜行摩那埵，僧已與我六夜行摩那埵。我今行摩那埵，已若干日，餘若干日在，諸大德憶知。過六夜已，應從僧乞阿浮呵那，白言：大德僧聽！我某甲比丘，故出不淨，犯僧伽婆尸沙，不覆藏，從僧乞六夜行摩那埵，僧已與我六夜行摩那埵。我六夜行摩那埵竟，今從僧乞阿浮呵那。願僧與我阿浮呵那。如是三乞。應一比丘唱言：大德僧聽！此某甲比丘故出不淨，犯僧伽婆尸沙，不覆藏，從僧乞六夜行摩那埵，僧已與六夜行摩那埵。彼比丘六夜行摩那埵竟，從僧乞阿浮呵那。僧今與某甲阿浮呵那。若僧時到，僧忍聽。白如是。大德僧聽！此某甲比丘故出不淨乃至僧今與某甲阿浮呵那。誰諸長老忍默然，不忍者說。如是第二、第三。僧與某甲比丘阿浮呵那竟。僧忍默然故，是事如是持。
有一比丘，故出不淨，犯僧伽婆尸沙，覆藏一夜，不知云何，問諸比丘，諸比丘亦不知。以是白佛，佛以是事集比丘僧，告諸比丘：今聽僧白四羯磨，與此比丘作一夜別住法。
犯罪比丘應至僧中，如是白：大德僧聽！我某甲比丘，故出不淨，犯僧伽婆尸沙，覆藏一夜。今從僧乞一夜別住法。願僧與我一夜別住法。如是三乞。應一比丘唱言：大德僧聽！此某甲比丘故出不淨，犯僧伽婆尸沙，覆藏一夜，從僧乞一夜別住法。今僧與某甲一夜別住法。若僧時到，僧忍聽。白如是。大德僧聽！此某甲比丘故出不淨，乃至僧今與某甲一夜別住法。誰諸長老忍默然，不忍者說。如是第二、第三。僧已與某甲比丘一夜別住竟。僧忍默然故，是事如是持。彼比丘一夜別住竟，應從僧乞行摩那埵，乃至阿浮呵那，僧亦如上與之。
有一比丘，故出不淨，犯僧伽婆尸沙，不覆藏，從僧乞行摩那埵，於六夜中，復犯，亦不覆藏，不知云何，問諸比丘，諸比丘亦不知。以是白佛，佛以是事集比丘僧，告諸比丘：今聽彼比丘，更從僧乞行摩那埵。僧亦應白四羯磨，更與彼比丘行摩那埵。彼比丘六夜行竟，應復更從僧乞行本摩那埵，僧亦應白四羯磨與之。彼比丘更從僧乞言：我某甲比丘先故出不淨，犯僧伽婆尸沙，不覆藏，從僧乞行摩那埵，僧與我行摩那埵。我於六夜中更犯，不覆藏，今從僧更乞行摩那埵。願更與我行摩那埵。如是三乞。應一比丘如其乞辭，白四羯磨與之。彼六夜行竟，復更從僧乞行本六夜摩那埵，言：我某甲比丘，先故出不淨，犯僧伽婆尸沙，不覆藏，從僧乞行摩那埵，僧與我行摩那埵。我於六夜中更犯，不覆藏，復從僧乞行六夜摩那埵。我已六夜行摩那埵竟，今從僧乞行本六夜摩那埵。願僧與我行本六夜摩那埵。如是三乞。應一比丘如其乞辭，白四羯磨與之。彼比丘行本六夜摩那埵竟，應如上乞阿浮呵那，僧亦如上與之。
有一比丘，故出不淨，犯僧伽婆尸沙，覆藏一夜，僧與一夜別住，於中復犯亦覆藏一夜，不知云何，問諸比丘，諸比丘亦不知。以是白佛，佛以是事集比丘僧，告諸比丘：今聽彼比丘更從僧乞一夜別住，僧亦應白四羯磨，更與一夜別住。彼一夜別住竟，應復更從僧乞本一夜別住，僧亦應白四羯磨與之。彼比丘更從僧乞一夜別住，言：我某甲比丘，先故出不淨，犯僧伽婆尸沙，覆藏一夜，從僧乞一夜別住，僧與我一夜別住。我於中復犯，亦一夜覆藏，今更從僧乞一夜別住。願僧更與我一夜別住。如是三乞。應一比丘如其乞辭，白四羯磨與之。彼一夜別住竟，復應更從僧乞本一夜別住，言：我某甲比丘，先故出不淨，犯僧伽婆尸沙，一夜覆藏，從僧乞一夜別住，僧與我一夜別住。我於中復犯，亦一夜覆藏，復從僧乞一夜別住，僧復與我一夜別住。我已一夜別住竟，今從僧乞本一夜別住。願僧與我本一夜別住。如是三乞。應一比丘如其乞辭，白四羯磨與之。彼比丘本一夜別住竟，應如上乞行六夜摩那埵，行摩那埵竟，復應如上乞阿浮呵那，僧皆應如上，白四羯磨與之。
有一比丘，故出不淨，犯僧伽婆尸沙，覆藏一夜，僧如上與一夜別住，於中復犯，亦覆藏一夜，僧復如上，更與一夜別住，行竟僧復如上與本一夜別住，行竟僧復如上與六夜摩那埵，於中復犯，不覆藏，僧復如上與六夜摩那埵，彼六夜行竟，僧復如上與行本摩那埵，行竟然後如上與阿浮呵那。若比丘犯一僧伽婆尸沙，乃至眾多覆藏，二夜乃至眾多夜，僧若與別住者，但計覆藏最久者隨日數與別住。若僧與別住，後於中更犯，若覆藏，僧應隨日，更與別住，若不覆藏，僧應如上與六夜摩那埵，更別住竟，摩那埵竟，僧復應如上更與本別住，與本別住竟，與六夜摩那埵，若於中復犯，僧復應與六夜摩那埵，行竟僧復應如上與本摩那埵，然後如上與阿浮呵那。
有一比丘，犯二僧伽婆尸沙，同覆藏一夜，而向僧說犯一，覆藏一夜，僧與一夜別住，一夜別住竟，心生悔：我實犯二僧伽婆尸沙，云何但說犯一，覆藏一夜？復來僧中白言：我實犯二僧伽婆尸沙，同一夜覆藏。諸比丘以是白佛，佛言：聽更與一夜別住。彼比丘應具說上事三乞，應一比丘如其乞辭，白四羯磨與之。
有一比丘，犯一僧伽婆尸沙，覆藏二夜，向僧說覆藏一夜，僧與一夜別住，一夜別住竟，心生悔：我實二夜覆藏，云何說一夜？復來僧中，以事白僧。諸比丘以是白佛，佛言：聽僧更與一夜別住。彼比丘應具說上事三乞，僧亦如其乞辭，白四羯磨與之。
有一比丘，犯僧伽婆尸沙，覆藏罷道，後更出家，受具足戒，即日說先所犯。諸比丘以是白佛，佛言：應隨彼比丘未罷道時覆藏日數，與別住。
有比丘，犯僧伽婆尸沙，不覆藏，未行摩那埵罷道，後還受具足戒已覆藏。以是白佛，佛言：應隨彼比丘後受戒來日數，與別住。
若比丘犯二僧伽婆尸沙，覆藏一，不覆藏一罷道，後還受具足戒已，先所不覆藏，更覆藏，先所覆藏，更不覆藏，應隨彼比丘前覆藏至罷道日數，後覆藏從更受戒日數，與別住。
若比丘犯僧伽婆尸沙，覆藏罷道，後還受具足戒已，復覆藏，應隨彼比丘前後覆藏日數，與別住。
若比丘犯僧伽婆尸沙，不覆藏罷道，後還受具足戒已，亦不覆藏，應與其六夜摩那埵。
若比丘犯僧伽婆尸沙，作沙彌，狂心、散亂心、病壞心，僧與作不見罪羯磨、不悔過羯磨、不捨惡邪見羯磨，皆如罷道說。
若比丘犯僧伽婆尸沙，知數多少，或一罪，或異罪，覆藏罷道，後還受具足戒已，不覆藏，或先不覆藏罷道，後受戒已覆藏，或先半覆藏，半不覆藏，後受戒已，先覆藏者，更不覆藏，先不覆藏者，更覆藏，或先後皆覆藏，行別住法，皆如前說。若前後皆不覆藏，行六夜摩那埵，亦如上。若作沙彌乃至不捨惡邪見羯磨，亦如是。
若比丘於別住中罷道，後還受具足戒，應計先別住日數，但更足令足行本別住，亦如是。若作沙彌乃至不捨惡邪見羯磨，亦如是。
若比丘於行摩那埵中罷道，後還受具足戒，足日亦如是，行本摩那埵，亦如是。若作沙彌乃至不捨惡邪見羯磨，亦如是。
若比丘行別住竟及行本別住竟，未與摩那埵，罷道，後還受具足戒，應令行摩那埵。
若行摩那埵竟及行本摩那埵竟，未與阿浮呵那，後還受具足戒，應與阿浮呵那。若作沙彌乃至不捨惡邪見羯磨，亦如是。
若比丘犯僧伽婆尸沙，知所犯數，知覆藏日，如法從僧乞別住，如法從僧乞摩那埵，如法從僧乞本日，如法從僧乞阿浮呵那，僧若皆如法與，是人名為清淨，僧若一事，不如法與，是人不名清淨。
有二比丘，犯僧伽婆尸沙，一比丘知犯，一比丘不知犯，俱覆藏。以是白佛，佛言：知犯者應與別住，不知犯者，應與摩那埵。憶不憶亦如是。
有二比丘，犯僧伽婆尸沙覆藏，一比丘作一想，一比丘作異想，或言是波羅夷，或言偷蘭遮乃至惡說。以是白佛，佛言：作一想者應與別住，作異想者應與摩那埵。
有諸比丘，或行別住時，或行摩那埵時，或阿浮呵那時命過。諸比丘以是白佛：彼為是具戒命過，為是破戒命過？佛言：皆是具戒。
有比丘犯僧伽婆尸沙，不知罪數，亦忘覆藏久近。以是白佛，佛言：從其憶犯已來，與別住，疑亦如是。
有比丘，於一切人覆藏。有比丘，於彼人覆藏，於此人不覆藏。有比丘，在此土覆藏，在彼土不覆藏。諸比丘以是白佛，佛言：一切覆藏名為覆藏。若於和尚、阿闍梨、所敬畏人閒覆藏，不名覆藏，於餘人閒覆藏名為覆藏。若於此土，以多人識重，不欲令知覆藏，不名覆藏，於彼土覆藏名為覆藏。
佛在拘舍彌城。爾時，有一比丘，犯戒不知所犯，語諸比丘，諸比丘或謂有犯，或謂無犯。謂無犯者語言：汝不犯戒。彼聞已，便生不犯戒想。謂有犯者語言：汝犯戒，應自見罪悔過，勿污染梵行，負人信施，長夜受苦。彼比丘言：我無所犯，云何應自見罪悔過？謂是犯戒諸比丘便與作不見罪羯磨，彼被舉已，便入拘舍彌城，求助伴黨，語言：我不犯罪，彼諸比丘強言我有罪，與我作不見罪羯磨，是為羯磨不成，諸大德當如法如律救助於我。復往城外諸比丘所，如上求助，諸比丘聞，皆共佐助。
爾時，世尊知僧已破，從坐起，往到助被舉比丘眾中，語言：汝等莫作是語言：彼比丘不犯罪。若彼比丘實不犯罪，而被舉者，汝等猶應語言：應自見罪悔過。彼便當作是念：若我言不見罪，僧當與我作不見罪羯磨，不共我住，不共我布薩、自恣作諸僧事。汝等以此致諍，令僧不和別住，生諸塵垢，當畏此事，應令彼人，自見罪悔過。
世尊尊說此已，復至舉罪比丘眾中，語言：汝等勿強舉他罪。若彼實犯罪，僧語應自見罪，彼罪人若言我無罪可見，僧猶應籌量：若我等與作不見罪羯磨，不共住、不共布薩、自恣作諸僧事，以此致諍，更相罵詈，令僧不和別住，生諸塵垢，汝等當畏此事，捨置勿舉。
諸比丘雖聞佛語，猶諍不息，便於食上，高聲罵詈，更相打擊。佛復告言：不應相罵，不應食上高聲，犯者皆突吉羅，若相打者偷羅遮。諸比丘雖聞佛語，猶諍不息，便於界內，別作僧事。佛復告言：若僧已破，於界內別作羯磨，如法如律者，亦名羯磨成就。所以者何？二部異見，不同住故。不同住有二種，有自作不同住，有僧羯磨與作不同住。諸比丘雖聞佛語，猶諍不息，佛復告諸比丘：汝等勿共鬥諍，更相誹謗，更相罵詈，應共和同，集在一處，如水乳合，共弘師教。諸比丘白佛言：世尊，願安隱住，佛雖法主，我等自知。佛三止之，諸比丘荅亦如初。
佛復告諸比丘：乃往過世，拘薩羅有王，名曰長壽，所統處少，兵眾寡弱。鄰國迦夷王名梵達，所統處廣，兵眾強盛，漸漸侵奪，遂吞其國。梵達王得長壽王一臣，甚寵遇之，任以國事。時長壽王赤身，將婦作婆羅門，向波羅㮈國，住陶師家。婦忽作是念：願得日初出時，四衢道中，四種兵戰，磨刀汁飲。念已，白王：若此願不遂，於此便死。王言：此不可果，汝今此病，必死無疑。復語婦言：若梵達聞此，知我所在，必反縛我，打驢鳴鼓，分裂我身，作五分矣！汝可小待，吾當密就先臣，問此意故。語已，便往具以問之，先臣荅言：須見夫人，當自相之。便往至夫人所，遙見夫人，便偏袒右肩，頭面作禮，三返稱言：夫人今懷大福德子，拘薩羅國國嗣有繼。復語王言：明旦當使夫人所念得果。語已，便還梵達所，白言：大王知不？有如是星出，應集四種兵，明旦日初出時，在四衢道，作兩陣共戰，而皆磨刀，以禳其災。若不爾者，必大凶衰。梵達王言：便可為之。於是大臣即敕嚴四種兵，明日日初出時，於四衢道，兩陣共戰，而皆磨刀，密令夫人，住於一處，以磨刀汁與之。夫人即飲，長養於胎，月滿生子，顏貌殊妙，字曰長生。至年十歲，父語之言：梵達侵奪我國，我與汝母逃走至此，其日已久，汝復長大。彼或得聞，父子便當一時併命，汝可遠去，勿戀父母。長生悲泣，禮父母足，遶三匝而去，修學伎藝、筭書、射御、乘調象馬、音樂之事，莫不過人，偏奉象師，盡調象術。
長壽王昔剃髮師，後與梵達作剃髮人，往至其所，求令剃髮，彼即識之，不敢藏隱，具問舍止，逃伏所在，以告梵達。梵達聞已，即敕收之：反縛夫婦，打驢鳴鼓，遍令里巷，於四衢道，分作五分。受教即收，長生聞之，便往道側，見已內崩，便作是念：父母之怨不同天地，我今云何而安忍？此疋夫之誠，足以有感，便欲沒命，以報讎恥。父母遙見之，知其必懷報怨之念，便如狂人，高聲獨語：汝莫見長，亦莫見短。以怨報怨，怨無由息，報怨以德，其怨乃已。順父母心，乃曰孝子，率情肆志，非吾謂道。于時，觀者咸言：長壽王怖懼狂語。唯長生聞，深得父意，剋己祇承，情得蹔息，雖內崩絕，而不形外，即自抑奪，還象師所，而猶不忘報怨之術。
後於象廄中，夜彈琴，其聲清和，梵達聞之，即問：廄中誰能作此？荅言：某甲象師，有一弟子，是其所作。即呼令更彈，聞已，念言：自我為王，未曾聞此。遂便信任，恒在左右。
彼王後時，嚴四種兵，將諸宮人、群臣、太子，田獵遊戲，兵眾四散，競逐諸鹿。長生時御王車，逸出軍前三由旬，人無覺者。王體疲極，語長生言：我欲小臥，汝能護我不？荅曰：王但安眠，我能護王。王即往樹下，枕其膝眠。王防身劍，自然拔出，在長生前，長生見之，便生是念：此王於我，有是大怨，今日之遇，豈可不乘？即起捉劍，欲刎王頸，尋復念言：父母恩重，過於二儀，臨終敕我，汝莫見長，亦莫見短，以怨報怨，怨無由息。我今云何而違此誨？即還致劍，侍寢如故，王便驚覺。長生問言：王何故驚？荅言：我夢長壽王子，執劍欲斷我命。長生言：此空野中，何緣忽有長壽王子？必是山神，恐怖王耳。王但安寢，勿懷憂慮。如是至三，王最後眠。長生復作是念：父母臨終，誨我苦切，報怨以德，其怨乃已。向來云何三欲違逆？從今剋念，事王如親，終不復生一毫害意。作是念已，王覺大喜。長生問言：何故大喜？荅言：我夢長壽王子欲事我如親，不復懷害，是以大喜。於是長生即白王言：長壽王子即我身是。王害我父母，我志欲煞王，三復遺敕，王所以免。然此心難保，後或復生，願王圖之，勿貽後慮。王言：我行無道，汝父子懷仁，我今云何而有圖慮？汝施我命，誓不相負。便即還軍，集群臣共議：若得長壽王子，當云何治？或言：當截其手足。或言：當截其耳鼻。或言：應以斧剉。或言：應以木丳炙。王即指言：此人便是長壽王子。其人已施我命，我今亦當以命報之，一切不得懷惡意向。於是還宮，以女妻之，左手捉金澡槃，右手捉金澡罐，灌長生首，還其本國，復為拘薩羅王，鄰國和好，如是累世。
告諸比丘：國王世人，搆此大怨，猶以不念，反成親厚。汝等出家，求無為道，如何小事便共鬥諍，以失大利？當捨此心，還共和同，如水乳合，共弘師教，得安樂住。諸比丘復白佛言：世尊，願安隱住。佛雖法主，我自知之。猶故不捨。佛便飛昇虛空，說是偈言：
更相出諸惡，終無有勝法，僧破成二分，靡不由是事。
斷骨奪人命，劫盜牛馬財，破國滅族怨，猶尚得和合。
譬兩木相揩，俱出火自焚，無所不延及，愚忿亦如之。
汝等相罵辱，執而不捨者，怨禍無由息，日夜增根栽。
種種惡聲罵，若能不加報，此忍不致怨，有怨自然除。
若以怨除怨，怨終不可息，不念怨自除，是則最勇健。
世尊說此偈已，即以神力，飛到波羅聚落，住跋陁婆羅樹下，無諸翼從。時彼有一大象，為眾象所惱，若欲飲水，其眾象子前混令濁，若欲食草，其諸象子於前食噉，踐蹹污穢，彼象念言：我今為群象所困，寧可避去。念已即去，常得清水、美草，漸向跋陁婆羅林，見佛歡喜，為佛取水，除左右草。佛以此象離眾快樂，亦自樂靜，而說偈言：
二龍自同心，俱患群眾惱；
皆已捨獨逝，今樂此空林。
佛說偈已，從跋陁婆羅林之舍衛城，住祇洹精舍。時優婆塞、優婆夷、國王、大臣、長者、居士、外道、沙門、婆羅門供養恭敬，尊重讚嘆，多得飲食、衣服布施。世尊無著，猶若蓮花。
時拘舍彌城諸優婆塞咸作是言：我等今失大利，由諸比丘好鬥諍故，世尊不住，當作方便，令其遠去。便共立要，不復共語，及施衣食。彼諸比丘亦作是語：由我等罪，致使世尊捨此而去。我今寧可共往佛所，苦自悔過。便著衣持缽，來詣佛所。
時舍利弗聞彼鬥諍比丘來，與五百比丘，俱到佛所，頭面禮足，白佛言：拘舍彌鬥諍比丘今來，我等當云何待？佛告舍利弗：汝當聽彼二眾語，若如法如律如佛所教者善待遇之，與為伴儻。又問：世尊，有幾事知彼語如法如律如佛所教，幾事知彼語非法非律非佛所教？佛言：若成就十四法，法言非法，乃至是佛所制，言非佛所制，是為非法非律非佛所教。若反上，是法是律是佛所教。
時摩訶波闍波提比丘尼聞彼鬥諍比丘來，與五百比丘尼往到佛所，頭面禮足，白佛言：世尊，拘舍彌鬥諍比丘今來，我等當云何待？佛言：汝當聽彼二眾語，若如法律如佛所教者，善待遇之。應從如法如律如佛教比丘求五事：比丘尼半月應從如法比丘乞教誡人；比丘尼要依有如法比丘處夏安居，安居竟，應從如法比丘請見聞疑罪；式叉摩那學二歲戒已，應在二部僧中，受具足戒；若比丘尼犯麤惡罪，應在二部僧中，半月行摩那埵，行摩那埵已，應於二部眾各二十人中，求出罪。若比丘尼僧更有餘事，應求如法比丘。
時給孤獨長者，聞彼鬥諍比丘來，與五百優婆塞，往至佛所，頭面禮足，白佛言：世尊，拘舍彌鬥諍比丘今來，我等云何敬待？佛言：汝當聽彼二眾語，若如法如律如佛所教者，受其教誡，至於敬待供養，悉應平等。所以者何？譬如真金，斷為二段，不得有異。
毗舍佉母與五百優婆夷，往至佛所，白佛，佛荅亦如是。
時阿難見彼比丘入舍衛城，便往白佛：彼鬥諍比丘已入，我當云何為敷臥具？佛言：應與邊房，若不足者，與中房，不得令彼上座無有住處。阿難受教，即敷令住。
爾時，彼被舉比丘於屏處，作是念：我竟有罪，為無罪？為成被舉，為不成被舉？羯磨如法，為不如法？我今寧可謹依經、律而思惟之。既思惟已知己有罪，知成被舉，羯磨如法，便到伴儻比丘所，語言：我已自見罪，語諸大德為我求和合，解先羯磨。諸比丘便將到與作不見罪羯磨比丘所語言：此比丘已自見罪，願為解先羯磨。於是二部僧將被舉比丘往到佛所，頭面禮足，以是白佛。佛以是事，集比丘僧，告諸比丘：此比丘犯罪，非不犯罪，成被舉，非不成被舉，羯磨成就，非不成就。僧今應與解先羯磨，更白二羯磨，為作和合。彼比丘應至僧中，禮僧足，白言：我比丘某甲，僧為我作不見罪羯磨，我今順僧悔過，乞解不見罪羯磨。願僧哀愍，為我解。如是三說。一比丘唱言：大德僧聽！此等比丘先共鬥諍，更相罵詈，或言犯，或言不犯，或言成被舉，或言不成被舉，或言羯磨成就，或言羯磨不成就。此比丘今自見犯罪，非不見犯罪，成被舉，非不成被舉，羯磨成就，非不成就。僧今為解不見罪羯磨，還作和合。若僧時到，僧忍聽。白如是。大德僧聽！此等比丘先共鬥諍，乃至還作和合。誰諸長老忍默然，不忍者說。僧為某甲比丘，解羯磨還作和合竟。僧忍默然故，是事如是持。佛言：羯磨竟，應即與共作和合布薩。
時優波離問佛言：世尊比丘成就幾法得舉事？佛言，如住自恣中說。
佛在瞻婆國，住恒水邊。去王舍城不遠一住處，有一比丘姓迦葉，作摩摩諦，作是願：願四方比丘多來集此，令諸優婆塞、優婆夷因此多作功德。彼住處寬博，於後所願得果。
時有眾多知識比丘到彼住處，迦葉比丘出迎，禮拜問訊，為持衣缽，辦洗浴具，設過中飲，明日供前、後食，亦施衣服。如是多日，客比丘共作議言：此比丘有慚愧，修梵行，欲令我等久住，我等寧可於此安居。作是議已，即便共住。迦葉比丘後作是念：此客比丘疲極已息，知聚落處所，我不能復日日勸化，供前後食。念已便止。
客比丘恨之，復作是議：此比丘欲令我等早去，定是惡比丘，無有慚愧，不修梵行，我等當與作不見罪舉羯磨。議已便共舉之。迦葉比丘作是念：我為有罪，為無罪？為成被舉，為不成被舉？羯磨成就，為不成就？世尊今在恒水邊，當往問之。若有教敕，我當奉行。念已，著衣持缽往到佛所，頭面禮足，卻住一面。佛慰問言：汝從何來，乞食不乏，道路不疲耶？荅言：乞食不乏，道路不疲，去王舍城不遠有一住處，我作摩摩諦，從彼處來。便以上事因緣本末，具向佛說。佛言：汝不犯罪，無罪可見，汝便還去，安意住彼。迦葉受教，禮足右遶而退。
諸客比丘見其還已，復共議言：我等不善，云何舉此清淨無罪比丘？當共至佛所，悔過除罪。安居自恣竟，往到佛所，頭面禮足，卻住一面。佛慰問言：乞食不乏，道路不疲耶，於何處安居？荅言：乞食不乏，道路不疲，去王舍城不遠有一住處，於彼安居。佛問言：汝等於彼住處，與彼比丘作不見罪舉羯磨不？荅言：作。又問：以何事舉之。荅言：無事。佛種種呵責言：汝等所作非法，不應作此惡業，云何與清淨無罪比丘作不見罪舉羯磨？諸比丘白佛言：世尊，我等愚痴，既作是事，皆生悔心，今來悔過，唯願哀愍，受我悔過。佛以是事集比丘僧，告諸比丘：若比丘以無事，作諸羯磨，羯磨皆不成。
有諸比丘，遙作呵責羯磨、驅出羯磨、依止羯磨、舉罪羯磨、下意羯磨，又遙作別住、本日、摩那埵、阿浮呵那，又遙結界、解界，又遙解僧所差人，更遙差僧未差者。諸比丘以是白佛，佛以是事集比丘僧，告諸比丘：若遙作呵責羯磨乃至遙差僧未差人羯磨，此皆不如法羯磨，羯磨不成。
時六群比丘於界外作不如法呵責羯磨，乃至下意羯磨，作已來入界內，語諸比丘言：我等於界外，與某甲某甲比丘作呵責羯磨乃至下意羯磨，諸大德當聽，令成如法羯磨。諸比丘以是白佛，佛以是事集比丘僧，告諸比丘：若比丘於界外，作不如法五種羯磨，乃至差僧所未差人羯磨，雖還語界內比丘，令聽成羯磨，一切皆不成。
時諸比丘一比丘與一比丘乃至與眾多比丘作羯磨，二比丘乃至與眾多比丘，亦如是。諸比丘以是白佛，佛言：此皆羯磨不成，得突吉羅罪。佛又言：若作羯磨，直羯磨而不白，不成羯磨。若羯磨應前說而後說，應後說而前說，亦皆不成。若羯磨時，有得呵人不同，亦不成，皆犯突吉羅罪。
時諸比丘以餘法餘律作羯磨。諸比丘以是白佛，佛言：不成羯磨。
時諸比丘作非法別眾羯磨、非法和合羯磨、如法別眾羯磨、如法和合羯磨。諸比丘以是白佛，佛以是事集比丘僧，告諸比丘：我不聽三種羯磨，唯聽如法和合羯磨。有五種羯磨，非法羯磨、別眾羯磨、似法別眾羯磨、似法和合羯磨、如法羯磨。何謂非法羯磨？應來不來，應囑授不囑授，有得呵人不同，而強羯磨，應白二羯磨，而但白不羯磨，但羯磨不白，或再白不羯磨，再羯磨不白，應白四羯磨，而但白不三羯磨，但三羯磨不白，是名非法羯磨。何謂別眾羯磨？應來不來，應囑授不囑授，羯磨時，得呵人不同，而強羯磨，是名別眾羯磨。何謂似法別眾羯磨？應來不來，應囑授不囑授，若白二、白四羯磨，先羯磨後白，羯磨時得呵人不同，而強羯磨，是名似法別眾羯磨。何謂似法和合羯磨？應來者來，應囑授者囑授。若白二、白四羯磨，先羯磨後白，羯磨時，有得呵人不呵，是名似法和合羯磨。何謂如法羯磨？應來者來，應囑授者囑授，羯磨時，得呵人不呵，若白二、白四羯磨，皆先白後羯磨，是名如法羯磨。
若為比丘作非法呵責羯磨時，僧中有七人共諍，一人言此是非法羯磨，一人言此是別眾羯磨，一人言此是似法別眾羯磨，一人言此是似法和合羯磨，一人言此是如法和合羯磨，一人言成作羯磨，一人言不成作羯磨。此七人中二人語如法，謂是非法羯磨，不成作羯磨者。若為比丘作別眾呵責羯磨、似法別眾呵責羯磨、似法和合呵責羯磨，亦如是。
若為比丘作如法呵責羯磨時，有七人語，二人語如法，謂是如法和合羯磨，成作羯磨者。驅出羯磨、依止羯磨、舉罪羯磨、下意羯磨，亦如是。
有比丘鬥諍。諸比丘作是議：此比丘好鬥諍，數有事，我等寧可和合，與作如法呵責羯磨。即共和合，欲與作如法呵責羯磨，而反作不如法呵責羯磨，羯磨不成，乃至反作似法和合呵責羯磨，亦如是。
彼比丘復移餘住，餘住諸比丘作是議：此比丘好鬥諍，彼諸比丘為作似法和合呵責羯磨，羯磨不成。我等寧可與作如法和合呵責羯磨。便欲共作如法和合呵責羯磨，而反作不如法驅出羯磨，乃至反作如法驅出羯磨，羯磨皆不成，乃至反作下意羯磨，亦如是。
有比丘行惡行污他家。諸比丘作是議：此比丘行惡行污他家，我等寧可和合，與作如法驅出羯磨。便欲共作如法驅出羯磨，而反作不如法驅出羯磨，羯磨不成，乃至反作似法和合驅出羯磨，亦如是。
彼比丘便移餘住，餘住諸比丘作是議：此比丘行惡行污他家，彼諸比丘為作似法和合羯磨，羯磨不成。我等寧可與作如法驅出羯磨。便欲共作如法驅出羯磨，而反作不如法依止羯磨，羯磨不成，乃至反作如法依止羯磨，羯磨皆不成，乃至反作呵責羯磨，亦如是。
有比丘，愚痴無智，數數犯罪。諸比丘作是議：此比丘愚痴無智，數數犯罪，我等寧可和合，與作如法依止羯磨。便欲共作如法依止羯磨，而反作不如法依止羯磨，羯磨不成，乃至反作似法和合依止羯磨，亦如是。
彼比丘便移餘住，餘住諸比丘作是議：此比丘愚痴無智，數數犯罪，彼諸比丘為作似法和合依止羯磨，羯磨不成。我等寧可為作如法依止羯磨。便欲與作如法依止羯磨，而反作不如法舉罪羯磨，羯磨不成，乃至反作如法舉罪羯磨，羯磨亦皆不成，乃至反作驅出羯磨，亦如是。
有比丘犯罪，而不見罪，不悔過，不捨惡邪見。諸比丘作是議：此比丘犯罪，而不見罪，不悔過，不捨惡邪見，我等寧可和合，與作如法舉罪羯磨。便欲共作如法舉罪羯磨，而反作不如法舉罪羯磨，羯磨不成，乃至反作似法和合舉罪羯磨，亦如是。
彼比丘便移餘住，餘住比丘作是議：此比丘犯罪，不見罪，不悔過，不捨惡邪見，彼諸比丘為作似法和合舉罪羯磨，羯磨不成。我等寧可為作如法舉罪羯磨。便欲共作如法舉罪羯磨，而反作不如法下意羯磨，羯磨不成，乃至反作如法下意羯磨，羯磨亦皆不成，乃至反作依止羯磨，亦如是。
有比丘麤惡語罵諸白衣。諸比丘作是議：此比丘麤惡語罵諸白衣，我等寧可和合，與作如法下意羯磨。便欲共作如法下意羯磨，而反作不如法下意羯磨，羯磨不成，乃至反作似法和合下意羯磨，亦如是。
彼比丘移餘住，餘住諸比丘作是議：此比丘麤惡語，罵諸白衣，彼比丘為作似法和合下意羯磨，羯磨不成。我等寧可為作如法下意羯磨。便欲共作如法下意羯磨，而反作不如法呵責羯磨，羯磨不成，乃至反作如法呵責羯磨，羯磨亦皆不成，乃至反作舉罪羯磨，亦如是。
有五種僧，四比丘僧、五比丘僧、十比丘僧、二十比丘僧、無量比丘僧。四比丘僧者，除受戒羯磨、出罪羯磨，餘羯磨皆得共作。五比丘僧者，中國除受戒、出罪羯磨，邊國除出罪羯磨，餘羯磨皆得共作。十比丘僧者，除出罪羯磨，餘羯磨皆得共作。二十比丘僧者，一切羯磨皆得共作。若四比丘僧羯磨，第四人非法、非比尼，羯磨不成，僧有過。
優波離問佛：世尊，若僧羯磨時，有人呵責，誰成呵，誰不成呵？佛言：受羯磨人呵，為不成呵。若比丘隔壁呵，為不成呵。若比丘尼、式叉摩那、沙彌、沙彌尼呵，皆不成呵。若同界比丘呵，乃至使比坐聞為成呵。
有三種人，不應與解羯磨，若與解為不成解。何謂三？若比丘犯罪，而不見罪；若比丘應悔過，而不肯悔過；若比丘應捨惡邪見，而不肯捨惡邪見，是為三。若未與作，應與作；若已與作羯磨，是名善作羯磨。若反上，未與解羯磨，應與解；若已與解，是名善解。
佛在舍衛城。爾時有二比丘，一名盤那，二名盧醯，好共鬥諍，亦鬥亂他，未生鬥諍便生，已生增廣。諸比丘以是白佛，佛以是事集比丘僧，問彼二比丘：汝實爾不？荅言：實爾，世尊。佛種種呵：汝愚痴人，所作非法，不應作此惡業。呵已告諸比丘：從今若有如此比丘，僧應與呵責羯磨。若不罷者，應隨其事，白四羯磨，重加其罪。
若有三法，應與作呵責羯磨：既自鬥諍，復鬥亂他，前後非一。復有三法：親近惡知識，與惡人為伴，自樂為惡，亦應與作呵責羯磨。復有三法：破增上戒，破增上見，親近隨順白衣，亦應與作呵責羯磨。有三種呵責羯磨不成：所呵責人，應現在前，而遙呵責；應問僧言：應與作呵責羯磨不？而不問；應使所呵責人自說其過，而不使自說。復有三種，羯磨不成：應現前作羯磨，而不現前；非法別眾；應使自說其過，而不使自說。
受呵責羯磨比丘應正順僧。何謂正順？不應度人，不應授人具足戒，不應與人作依止，不應畜沙彌，不應作行籌人，若僧差亦不應受，不應教誡比丘尼，若僧差亦不應受，凡僧所差皆不應受，若行僧事時，不得有語，不得罵餘比丘，不得倚王勢，不得自倚力，不得倚親族力，唯應依佛、法、僧力，應悔過自責，不逆僧意，求解羯磨。
彼二比丘後正順於僧，改悔自責，求解呵責羯磨。諸比丘以是白佛，佛言：僧應白四羯磨與解。彼比丘應至僧中，禮僧足，三乞解呵責羯磨。應一比丘唱言：大德僧聽！此某甲比丘好共鬥諍，鬥亂彼此，未生鬥諍便生，已生增廣。僧先與作呵責羯磨，若不罷者重加其罪。某甲已正順僧，悔過自責，求解羯磨。僧今與解羯磨。若僧時到，僧忍聽。白如是。大德僧聽！此某甲比丘好共鬥諍，乃至僧今與解羯磨。誰諸長老忍默然，不忍者說。如是第二、第三。僧與某甲比丘解呵責羯磨竟。僧忍默然故，是事如是持。
爾時，去舍衛城不遠，有菴摩勒林，彼林側有長者，名質多羅，信樂佛法，常供給諸比丘。菴摩勒林中，有比丘名善法，舊住於彼，作摩摩諦，質多羅長者若請僧，與衣食及施人物時，要先語之。
時舍利弗、目連與五百比丘共遊彼林，長者聞之，便自出迎，到已，頭面禮足，卻住一面，為說妙法，示教利喜已，白言：願明日受我客比丘食。默然受之，知受已還歸其家，到善法比丘所，語言：我請舍利弗、目連明日食，大德亦當來食。善法比丘作是念：此惡長者意已壞敗，由來請僧要先語我，而今請舍利弗、目連等五百比丘，不使我知。念已語言：明日當往。
長者還歸，竟夜辦種種美食，世間珍味無不具有。晨朝敷座，善法比丘已到，見其所辦奇珍必備，以其家押油，便語言：汝眾味皆有，唯少一種胡麻餅。長者聞已，便瞋恚言：大德多懷法寶，而出此惡言！即為說譬：昔有估客，從北方擔一雌雞，到波旬國，波旬國無雄雞，與烏共合生卵，伏乳既成大鳥，作雞鳴不成，作烏聲亦不得。今大德如是多懷法寶，而出此惡言。善法比丘聞已，便瞋恨言：長者苦見罵辱，何宜復住，今當遠去。長者復言：大德勿瞋，且留住此，我當依常供給衣食。如是再三，猶不肯住。長者問言：大德欲至何處？荅言：欲往佛所。長者言：若至佛所，願為問訊世尊，具說此事，勿令增減。荅言：可爾。
於是長者敷坐具訖，往白：時到，食具已辦。舍利弗、目連大眾圍遶，往到彼舍，就座而坐，長者自下食，食畢行水，取小床於前坐，為說種種妙法，示教利喜已，從坐起去。
食後善法比丘還林，著衣持缽，往到佛所，頭面禮足，卻坐一面，以質多羅長者所說，具白世尊。佛便呵責言：汝愚痴人，云何以下賤語，加彼長者？即以是事集比丘僧，告諸比丘：從今應與如是等比丘，作下意白四羯磨，謝彼白衣。一比丘唱言：大德僧聽！此某甲比丘以下賤聲，加某白衣。今僧與作下意羯磨，謝彼白衣。若僧時到，僧忍聽。白如是。大德僧聽！此某甲比丘以下賤聲，加某白衣。僧今與作下意羯磨，謝彼白衣。誰諸長老忍默然，不忍者說。如是第二、第三。僧與某甲比丘，作下意羯磨竟。僧忍默然故，是事如是持。復應白二羯磨差一比丘，伴彼比丘，謝彼白衣。一比丘唱言：大德僧聽！僧今差某甲比丘，伴某甲比丘，辭謝白衣。若僧時到，僧忍聽。白如是。大德僧聽！僧今差某甲比丘，伴某甲比丘，辭謝白衣。誰諸長老忍默然，不忍者說。僧差某甲比丘，伴某甲比丘，辭謝白衣竟。僧忍默然故，是事如是持。彼比丘應將僧所差比丘，往捉白衣手謝言：我先作下賤聲相加，我今悔過，受我悔過。若受者善，若不受，僧所差比丘，應將彼比丘至眼見耳不聞處，教作突吉羅悔過。應言：我某甲比丘，作麤惡語，加某甲白衣，犯突吉羅罪，今向長老悔過。如是第二、第三說。然後僧所差比丘獨還白衣所，語言：僧已治彼比丘，我向亦重治之，可受其悔過。然後彼比丘復應來，如上辭謝白衣。應正順僧，如呵責羯磨中說。彼正順僧已，悔過自責，求解羯磨，僧應與解羯磨。羯磨亦如上說。
爾時，調達第三念言：我今破沙門瞿曇僧，得大名稱，一切當言沙門瞿曇有大神力，而調達能破其僧。念已，便語眷屬，頞鞞、分那婆藪、般那、盧醯、伽盧帝舍、瞿伽離、騫荼陁婆、三聞達多等，其眾中三聞達多最大聰明，語調達言：沙門瞿曇有大威德，其僧云何而可得破？荅言：我當於僧申明五法，應盡壽持，一不食鹽，二不食酥、乳，三不食魚肉，若食，善法不生，四乞食，若受他請，善法不生，五春夏八月日露坐，冬四月日住於草菴，若受人屋舍，善法不生。此摩竭、鴦伽二國人皆信樂苦行，我等行此五法，從者必多，足以破之。三聞達多聞已，亦謂調達可得與佛中分僧眾，振名遠近，即便從之。時調達有優婆塞弟子名和修達，常供養調達。調達次以語之，亦相然可。於是調達十五日布薩時，於僧中說上五事，自行籌唱言：若忍樂此五法者，可捉此籌。時五百比丘皆取籌，唯除阿難及一須陁洹比丘。
時舍利弗、目連諸大羅漢皆不在彼布薩會中。調達行籌畢，即與五百比丘，和合布薩。阿難及一須陁洹比丘既不受籌，便即出去，往到佛所，頭面禮足，以是事白佛。佛因說偈：
善人共會易，惡人善會難；惡人共會易，善人惡會難。
時舍利弗、目連聞此事，往到佛所，佛遙見逆歎言：善來，舍利弗、目連！汝等可往調達眾中，將五百比丘還。二人受教，禮足而去。時須陁洹比丘，隨阿難來者，見舍利弗、目連去，即便啼泣。佛問比丘：何故啼泣？荅言：舍利弗、目連是佛第一弟子，今往調達眾中。恐學其法，是以啼泣。佛語比丘：汝止，勿泣，舍利弗、目連須臾自當將五百比丘還。
於是舍利弗、目連往詣彼眾，三聞達多遙見便走語調達言：今沙門瞿曇第一弟子舍利弗、目連來，或破諸比丘意，當莫共語，亦莫令坐。調達自以五法為道，不受其語，不著心中。舍利弗、目連既至，調達便言：善來，舍利弗、目連，可就此坐。語言：若人有智，先所未聞，聞便受行。汝等先是沙門瞿曇第一弟子，今復來為吾作第一弟子，不亦善乎？舍利弗、目連默然不荅，調達便謂已受其語，即效佛常法，告舍利弗、目連：汝可為眾說法，吾背小痛，當自消息。便四疊僧伽梨枕之，右脅著地，累腳而臥，不繫念在前，須臾眠熟，轉左脅著地，呼聲駭人。
時目連現種種神力，如常所說，舍利弗說種種妙法，初中後善，善義、善味，梵行之相。五百比丘聞已，即於座上遠塵離垢，於諸法中得法眼淨，見法得果已，更相語言：我等可起，還到佛所。舍利弗、目連即從坐起，與五百比丘，俱還佛所。
時三聞達多以足指蹴調達，罵言：釋奴起，舍利弗、目連以餘方便，將諸比丘去矣。調達驚起，罵言：是惡欲比丘始有善意，如何忽生惡心，以方便將我比丘去？便大怖懼，熱血從鼻孔出，即以生身，墮大地獄。
舍利弗、目連到佛所已，頭面禮足，卻坐一面。目連白佛言：世尊，我欲使此五百比丘，更受具足戒。佛言：不須更受，所以者何？此五百比丘愚痴故，以法想取籌，今但聽僧令作偷羅遮悔過。
目連白佛言：奇哉，世尊！調達效佛，墮如是苦處。佛言：調達不但今效我墮於地獄，昔亦曾效我，墮於苦處。目連又問：其事云何？佛言：過去世時，空閑處有一池水，有一大象，入池取藕，淨洗而食，色力充足。復有一象，亦效取藕，不洗而食，以此致病，遂便命終。佛因是事即說偈言：
勿得效大象，大象不可效；以效大象故，食泥致死苦。
佛告目連：彼大象者我身是，異象者調達是。昔效我故，致於命終，今復效我，受斯大苦。
目連白佛言：奇哉，世尊！調達從佛聞法，誦八萬四千法藏，得五神通，如何而反憍慢世尊？佛言：不但今世，昔亦曾從我聞法，而慢於我。目連白佛：其事云何？荅言：過去世時，有一象師，極善調象，王供給甚厚。時有一人，往詣其所，語言：教我調象，我為弟子。象師即便教之，都無所隱，其人既知，便生嫉心，往到王所，白言：彼人所知不勝於我，云何供給，遠不相及？王即呼彼象師，問言：汝與弟子孰為勝負？荅言：願聽卻後七日，現調象法。王即聽之，象師於七日中，更調諸象，語進而退，語退而進，語坐而立，語立而坐，作如是等反教調象。
七日期至，便於王前，與弟子共現調象之術。始者，二人未有一異，王問弟子：汝更有異法不？荅言：無。復問彼師：汝更有異法不？荅言：有。王言：便可現之。即便反教，象皆從之，王於是始知弟子前言為虛，便瞋言：如何面欺於我？彼調象師白王言：此人是我弟子，我先教之，都無所隱，未能盡知，便見輕忽。今當說譬，願王聽之。昔有一人，於春末月，著一重革屣，地熱革燥，嚙破其腳，本欲護腳，而反更傷。我亦如是，先教弟子，欲望其益，而反為害。爾時，世尊因說偈言：
如人著革屣，本欲護其足，得熱燥急時，而更反自傷。
世間愚惡人，不念恩在己，從師學技術，而反陵侮之。
佛言：彼象師者我身是也，弟子者調達是也。世世從吾受學，而反輕慢於我。
目連白佛言：希有，世尊！舍利弗一說法，破調達眾。佛言：不但今世，昔亦曾說法，以破其眾。又問：其事云何？荅言：過去世時，有一射師，名拘和離，有人從學射法，六年教之，語言應作如是捉弓，如是批箭，而未教放法。弟子後時念言：我六年中，學捉弓批箭，而未一放，今試放之。便放箭射一大樹，徹過入地。其師聞之，問言：汝已放箭耶？荅言：已放。又問：汝射何處？即示所射之樹，師言：汝已成射，我為第一，汝為第二。又語言：某處有五百賊斷路，一切無敢從中過者，汝可往破，以清其路，可有大功。即與馬車一乘，美女一人，并以金缽，箭五百發。於是弟子乘車載女，執如意弓，帶五百發箭，受敕而去，正遇彼賊，共分諸物，使人邏於要道。邏人遙見，馳白賊帥，賊帥語眾人言：我等作賊，未曾有人，獨將好婦，於此路行，此必勇健，不畏強敵，宜共聽過，勿得擾之。彼人便住一處，令婦持金缽往賊所，稱己名乞食，眾賊皆樂其婦，又貪金缽，即便議言：女色如是，金缽如此，我等云何而聽其去？賊帥又言：彼必自量，無所畏故，敢作此事，且當忍抑，慎莫招禍。賊眾聞已，便與滿缽美飯，婦持食還。復令往語：汝等分物與我一分。眾賊大忿，此為何人，乃以一夫，敢輕大眾？當共殺之，勿抱此恥。賊帥如前語之，即復與分，婦得分還。復遣語賊言：可共我戰，俱不相置。眾賊復言：此人轉見輕蔑，不可復忍。賊帥曉喻，不能令止，勇忿忘難，便共齊力，往擊彼人，彼人便射一發，殺一人，四百九十九發，殺四百九十九人，餘有一發，以俟賊帥。更相覓便，而不能得，彼人便令婦裸形賊帥前立，賊帥心亂，因此放發，即復殺之。於是其婦即說偈言：
雖有利弓箭，未曾落一發，殺傷既狼藉，如何不生悔？
彼人亦以偈荅：
我有此妙伎，弓箭應心手，殺一輒生喜，以何應致悔？
吾本行此路，為人除怨害，不自顧身命，以成勇健名。
佛言：彼射師者即我身是，射弟子者舍利弗是，五百賊者今五百比丘是，賊帥者調達是。舍利弗昔以一一箭，破彼群賊，今一說法破調達眾。
目連復白佛言：奇哉！世尊，調達罵云惡欲比丘，便以生身，墮大地獄。佛言：不但今世，昔亦曾以惡口，生身受大苦。又問：其事云何？荅言：過去世時，阿練若池水邊，有二鴈與一龜共結親厚，後時池水涸竭，二鴈作是議：今此池水涸竭，親厚必受大苦。議已，語龜言：此池水涸竭，汝無濟理，可銜一木，我等各銜一頭，將汝著大水處。銜木之時，慎不可語。即便銜之，經過聚落，諸小兒見，皆言：鴈銜龜去，鴈銜龜去。龜即瞋言：何預汝事？即便失木，墮地而死。爾時，世尊因此說偈：
夫士之生，斧在口中，所以斫身，由其惡言。
應毀反譽，應譽反毀，自受其殃，終無有樂。
若以財利諍，此惡未為大，惡心向佛者，斯乃為大惡。
阿浮有百千，尼羅三十六，惡意向賢人，當墮此地獄。
佛言：彼龜者調達是也，昔以瞋語致有死苦，今復瞋罵，墮大地獄。告諸比丘：我若見調達有一毫善法者，終不記墮大地獄，受一劫苦。譬人沒大糞坑，若人欲救，不見一毫淨處可捉。我觀調達，亦復如是。又告諸比丘：我不見餘法壞人無上道意，如名聞利養。調達所以破僧，由利養故。調達成就八非法，故破僧：利、不利，稱、無稱，敬、不敬，樂惡、隨惡知識。
優波離問佛：云何得名破僧？佛言：有四事名破僧，說五法，自行籌，捉籌，於界內別行僧事。又問：云何名僧不和合而非破？佛言：若王助破僧，令僧不和合而非破。若大臣、優婆塞、優婆夷、比丘尼、式叉摩那、沙彌、沙彌尼、一比丘乃至七比丘助破僧，亦如是。若不問上座，而行僧事，是即不和，亦非僧破。若不共同食，於食時異坐，鬥諍罵詈，亦如是。要於界內八比丘，分作二部，別行僧事，乃名為破。又問：是中誰破僧？佛言：作主者。又問：誰一劫墮大地獄，不可救？佛言：作主者。又問：凡破僧者皆一劫受大地獄苦耶？佛言：不必皆一劫受大地獄苦。有八人破僧，受一劫大地獄苦。若法法想說言非法，若非法非法想說言是法，若法非法想說言是法，若非法法想說言非法，若法非法法想說言非法，若法非法非法想說言是法，若法非法疑說言是法，若法非法疑說言非法。有六人破僧不墮大地獄一劫受苦。若法法想說言是法，若非法非法想說言非法，若法非法想說言非法，若非法法想說言是法，若法非法非法想說言非法，若法非法法想說言是法。
佛在王舍城。爾時，頞脾比丘侍佛左右。後時，著衣持缽，入城乞食，威儀庠序，視地而行。有一長者見之，作是念：我未曾見如此人比。便往問言：汝是誰，誰之弟子？從誰出家，行誰道法？時佛始成道，世皆稱之為大沙門，荅言：我名頞脾。大沙門是我之師，從彼出家，行其道法。長者聞已，歎言：未曾有也，自有如是威儀，而從大沙門出家，行其道法。又問：汝今住何處？荅言：阿練若處、山巖、樹下、露地、塚閒是我住處。長者聞已，倍生歡喜，歎言：威儀庠雅，所師已勝，乃復住止如斯之處。又問：敷何敷具？荅言：加尸草、拘尸草、婆婆草、文柔草及樹葉等，下至沙土，皆我敷具。長者聞已，復加喜敬，歎言：乃能復作如是少欲。又問：我若為大德作房，能受用不？荅言：世尊未聽我等受用房舍。又言：大德，可以此白佛，我亦當自白。
頞脾默受其語，於食後，還到佛所，頭面禮足，以是白佛。佛以是事，集比丘僧，讚少欲知足，讚戒讚持戒已，告諸比丘：從今聽諸比丘受房舍施。
彼長者後來佛所，遙見世尊，容顏殊特，猶若金山，內懷喜敬，前禮佛足，卻坐一面，佛為說種種妙法，乃至苦集滅道，即於座上，得法眼淨，見法得果，受三歸、五戒，白佛言：世尊，我欲作房舍，施諸比丘，願聽受之。佛默然許，彼長者知佛聽已，從坐起，前禮佛足，右遶三匝而去。即以其日，造六十房舍，復作施房飲食，其家眷屬皆共供辦，世間珍味，無不必備，有破薪者，有取水者，作食者，掃地者，香汁灑地者，敷座者，散華者，敷高座者。
時舍衛城有長者，名須達多，出三十萬金錢，與王舍城人，年年來債，長者常出一由旬迎，以設大饌，不復得出。須達多作是念：彼或遭王難、水火、盜賊、人非人難，故不迎耶？既至，先到其舍，見其供辦種種餚膳，問言：汝為婚姻節會，為請王耶？荅言：非婚姻節會，亦不請王。又問：何故乃辦奇妙飲食？荅言：佛出於世，有大威德，其諸弟子亦皆如是。我今請之故，設此供所，以不獲出相迎耳。須達多言：我亦聞有佛當出於世，號如來、應供、等正覺、明行足、善逝、世間解、無上調御丈夫、天人師、佛世尊。汝今所請，為是佛耶，為非佛耶？荅言：是佛。又問：今在何處？彼長者即偏露右肩，右膝著地，右手指佛所在言：佛在彼處。須達多聞已，歡喜踊躍，偏袒右肩，遙向佛禮，三反稱南無佛，竟夜念佛，疲極得眠。其宿世善知識作神護之，神作是念：我當令此長者，不經宿而得見佛。即令夜明，須達多謂日已出，起趣城門，城門自開，既出已，門便自閉，忽然還闇，須達多怖懼，念言：我向者將不狂耶？神知其念，即說偈言：
今是趣佛時，若舉一步者，利重千金施，象馬所不及。
又語：莫恐，莫怖，前進，前進須臾見佛。須達多聞已，恐怖即除，即便前進，遙見世尊，儀則殊特，猶若金山，世尊見之讚言：善來，須達多。須達多聞之歡喜：佛乃知我父母所作名字！頭面禮足，卻坐一面，佛為說種種妙法，乃至苦集盡道，即於座上，得法眼淨，見法得果已，受三歸、五戒，白佛言：世尊，願佛及僧受我舍衛城夏安居。如是三請，佛皆默然，至第四請，乃告之言：若住處無有憒鬧，寂漠無聲，諸佛乃當於中安居。長者白佛：已解，世尊。願差一比丘，為經營之。佛問言：汝今樂誰？荅言：欲得舍利弗。佛即語舍利弗：汝便可往，為經營之。舍利弗受教而去。
時前長者晨朝自往白佛：食具已辦，唯聖知時。佛與比丘僧，著衣持缽，前後圍遶，往到其舍，次第而坐，長者手自下食，食畢行水，白佛言：世尊，我以此園房舍，施四方僧。佛默然受，知佛受已，取小床於佛前坐。佛便為說隨喜咒願偈：
為遮風寒熱，及障諸惡獸，蔽防雨露塵，亦除蚊蝱患。
以施持戒人，坐禪誦說法，若聞解其義，得盡諸苦原。
佛說偈已，更說種種妙法，示教利喜已，便還所住。
於是須達長者將舍利弗，還舍衛城，所經聚落處處唱言：佛出於世，有大威德，其諸弟子，亦復如是。我已請之於舍衛城安居，汝等皆當共安頓處，修治道路及諸橋梁，預辦供具，以待世尊。彼諸人等聞其此唱，知佛世尊當從此過，皆大歡喜，敬承其語。須達長者既到舍衛，作是念：何處極好，堪作精舍？唯此城童子祇林園果美茂，其水清潔，流泉、浴池、香華悉備，當買作之。念已，往到其所，語言：我欲買園，寧能見與不？荅言：若能以金錢布地，令無空缺，然後相與。須達便以金錢布地，祇言：我說此譬，不欲相與。須達復言：說此為價，豈得中悔？共諍紛紜，遂便徹官，官即依法斷與須達。祇問須達：何故不惜金寶，而買此園？須達荅言：佛出於世，有大威德，其諸弟子，亦復如是。我已請之於此安居，是以傾竭，無所愛惜。祇復言：若聽我更作園名，名為祇園精舍者，當以相與。須達言：善。即令人出金錢布地，量樹處所，皆補令滿。舍利弗然後以繩量度，作經行處、講堂、溫室、食廚、浴屋及諸房舍，皆使得宜。
時諸房舍泥治不密，風塵蛇鼠壞僧臥具，惱諸比丘。以是白佛，佛言：聽表裏及仰泥。僧應畜斧、鑿、刀、鋸、鏵、鍬、梯橙、泥墁種種作屋之具。亦聽堊灑畫之，作窗、戶扇、鉤鎖，作戶鉤。不聽如刀柄帶著腰中，犯者，突吉羅。
有諸比丘，執作塵土汙身須浴。佛言：聽浴。浴處有泥。佛言：聽塼砌地，安床板。
有諸比丘，於塚間得敷具、繩床不敢取。佛言：聽取。若大，應截。
時王舍、舍衛二城中間，有一住處，諸居士以施，諸比丘無有住者。佛言：聽諸白衣請摩摩諦，留住護視，供給所須。
時諸住處，無有籬障，牛馬唐突，壞經行處。佛言：聽周圍作籬掘塹。牛馬猶故得入。佛言：聽種刺棘作援。牛馬猶得唐突，佛言：聽築牆若累塼墼，草、瓦覆上。聽作門屋，亦聽重作，聽作兩扇。
有諸比丘，於房內嚼楊枝，洗手面及洗腳，濕地壞僧臥具。佛言：不應爾。
有諸老病比丘，寒時不能出洗。佛言：聽用澡盤及瓫承水。
有房舍患塵起。佛言：應泥泥地，以十種衣，隨一一衣敷上。
有諸下座比丘，先洗腳，上座後來，洗腳未竟驅令去。佛言：若下座先已洗，應聽竟。
有諸比丘，露處經行，雨時漬衣，以廢經行。佛言：聽作步廊。
有諸比丘，庭中行，雨時壞地汙腳。佛言：聽累塼石作階道。
有諸住處無水。佛言：聽掘井若作淨池。
諸比丘欲作臥褥敷床上。佛言：聽以十種衣隨一一衣作，用羊毛、駝毛、劫貝華乃至軟草貯之。諸比丘作褥大厚。佛言：極厚聽至八指。聽僧作、四方僧作及私作。僧敷具壞不知云何。佛言：應差人補浣。
時諸比丘日日分僧臥具。佛言：不應爾。聽春末日分臥具，夏初日結安居。
時六群比丘選擇好房好臥具住。佛言：不應爾。應白二羯磨，差一比丘，作分臥具人。所差比丘應題臥具，識在何處，房隨上座次分，若有長好者，上座須應與，若不須，次下隨坐隨與。若有後來比丘，隨大小以次安之，自下展轉，就於下房，若下座，無房則已。
諸比丘欲作新繩床、木床。佛言：聽作。若無巧師，比丘能自作亦聽。聽十種縷一一縷作繩。
有諸比丘，欲貯繩床。佛言：聽貯。
有諸比丘，繩床上行立繩斷。佛言：不應行立繩床上。
有諸比丘短小，欲於架上取衣，舉衣不及。佛言：聽繫念在前，立繩床䏶上取之。
有諸比丘尼，坐貯繩床上，月水汙不淨爛壞。佛言：比丘尼不應坐貯繩床上。
有諸小沙彌，住貯繩床上，失溺不淨爛壞。佛言：小沙彌亦不應住貯繩床上。
有諸比丘，在高床上，受經問義。佛言：受經問義，皆應在下處坐。
諸比丘住處庭中生草。佛言：聽使淨人知。
房中塵土汙床臥具。佛言：聽隨意作拂拂之。
大會時，諸比丘來多，房舍大而少，無有住處。佛言：於房中次第敷臥具，足使容身，滿而止。若欲以衣遮前，聽各各遮。若足者善，若不足，外有空處，聽作庵屋，舊比丘應為作之。既作庵屋，過大會已，為火所燒，延及住處。佛言：過大會已，應壞而去。若舊住比丘惜，不聽壞者，客比丘但囑舊住比丘而去。
大雨時，諸比丘無集聚處。佛言：聽作大堂。
寒時，諸比丘聚集患寒。佛言：聽作溫室。
時舍利弗為毗舍佉母經營，作新大堂，彼持穀米來施四方僧，諸比丘不敢食。佛言：若為四方僧作時，聽隨意食。
有諸比丘乞食，還施四方僧，不知誰應食。佛言：為四方僧作者，得食。
有房舍破壞，諸比丘不治。佛言：應勸化。白二羯磨，與道俗欲治者令治。一比丘唱言：大德僧聽！某房故壞無人治，某甲欲治，今僧與令治。若僧時到，僧忍聽。白如是。大德僧聽！某房故壞，乃至今僧與令治。誰諸長老忍默然，若不忍者說。僧與某甲故壞房治竟。僧忍默然故，是事如是持。
若欲題名，是某甲檀越房聽題之。臥具亦如是。
有一住處，大水所漬，諸比丘各各舉所住房臥具，無比丘住房，無人舉，水漂漬爛。後時，房主檀越見，嗔呵諸比丘言：云何獨使我房臥具為水漬爛？佛言：若有水火時，應大聲唱打揵搥，令一切僧，盡共相助舉。若有一人，不相助舉，得突吉羅罪。
時羅睺羅至那羅聚落，為一優婆塞深所敬信，為起房，作房竟羅睺羅有小緣事，遊行人間。時阿難往彼聚落，彼優婆塞即復以房施阿難。羅睺羅還，令阿難出，阿難言：先雖施汝，汝行後更以施我，便是我房。於是俱至彼優婆塞所，問言：定是誰房？荅言：我雖先施羅睺羅，羅睺羅捨行去，我於後時，更施阿難，應是阿難房。
諸比丘以是白佛，佛以是事集比丘僧，告諸比丘：此優婆塞不但今世，昔亦曾爾。諸比丘又問：其事云何？佛言：過去世時，有王名婆樓，其國界有二仙人，一名羅睺羅，常好坐禪，一名阿難，多聞無畏。彼王先見羅睺羅，甚敬重之，為其作房，作竟，出行人間。阿難後來，王亦重之，便以先所作房施之。羅睺羅行還，令阿難出，云是我房。阿難亦如上言是我房。共至王所，問言：定是誰房？荅言：我雖先施羅睺羅，羅睺羅捨行去，我於後更施阿難，應是阿難房。爾時，諸天龍鬼神皆作是言：此王非法，云何先以房施羅睺羅，後奪以施阿難？我今當壞其眷屬。即共往王宮，以石打擲，殺王眷屬。佛因是事而說偈言：
王施無前後，仙人共諍之，致使鬼神忿，自招滅眷屬。
若隨愛行事，智者所不譽，以是應捨愛，歡喜隨義說。
佛言：彼羅睺羅仙人者，今羅睺羅是，阿難仙人者，今阿難是，國王者，今優婆塞是。告諸比丘：從今不聽受他先施房，犯者突吉羅。
時佛與大比丘僧千二百五十人俱，於拘薩羅國遊行人間，向訖羅訖列邑。彼有五比丘舊住，聞佛與大眾當來，共議言：彼眾中有舍利弗、目連，必惱我等，我等寧可分此住處房舍、臥具、園果之屬，以為五分，各為私有。議已便分。佛眾既至，諸比丘往語言：汝等開房敷臥具，我等須住。五比丘言：佛是法主，當開第一房令住，餘處我等已分盡，是私物不復屬僧，自可於聚落中，隨知識求其所安。時舍利弗、目連無有住處，便依佛簷下宿。明日，佛以是事，集比丘僧，告諸比丘：四方僧有五種物，不可護，不可賣，不可分。何謂五？一住處地，二房舍，三須用物，四果樹，五華果，一切沙門釋子比丘皆有其分，若護若賣若分，皆犯偷羅遮罪。
彼五比丘所分處，於後四方僧來集，復共分之。後更有客比丘來，語言：為我開房，當於中住。先來諸比丘言：我等於四方來，是我等分，已共分之，不復屬汝，汝可往聚落中，更求所安。後來比丘便往聚落中求住，諸白衣言：大德，彼有僧房，何不住中，而來此為？諸比丘便還向僧房，比爾已闇，於道中為虎所害。諸比丘以是白佛，佛以是事，集比丘僧，告諸比丘：我先不說四方僧有五種物，不可護，不可賣，不可分耶？云何護僧住處，不與後來比丘，乃使為虎所害？種種呵責已，復言：若護若賣若分四方僧物，皆偷羅遮。
有諸比丘，住海岸邊，材木難得，無可作屋，彼多有大魚骨，欲取作之。以是白佛，佛言：聽作。諸比丘患魚骨臭。佛言：聽以香泥泥之。
有諸比丘，經營作僧住處，作竟，客比丘來，是上座，驅令出，住其房中。彼瞋恚言：我經營辛苦，而反不得安住。以是白佛，佛言：聽經營主隨意所樂住。諸比丘便長與之。以是白佛，佛言：應量其功夫多少，極多聽至十二年住。應白二羯磨與之。一比丘唱言：大德僧聽！此某甲比丘作經營主。僧今與隨所樂房，若干年住。若僧時到，僧忍聽。白如是。大德僧聽！此某甲比丘作經營住，僧今與隨所樂房，若干年住。誰諸長老忍默然，若不忍者說。僧與某甲比丘，隨所樂房，若干年住竟。僧忍默然故，是事如是持。
有諸比丘，作木床、繩床，置房中，或泥地，或小小治護，便求隨意住。佛言：不應求。若治房功夫，極少三分之一，聽從僧求隨意住。
佛在王舍城。爾時，諸比丘與白衣共器食，手相觸數數洗。諸比丘以是白佛，佛言：不應與白衣共器食。
有比丘，往親里家，親里言：我等非他，亦非不淨，何不共食？諸比丘以是白佛，佛言：聽繫念在前共食，但莫令手相觸。
有比丘，共白衣食，器小手相觸。以是白佛，佛言：聽左手捉器而食。
諸比丘食時相禮，僧食時、歠粥時、噉果時、經行時、不著三衣時、闇時、不共語時禮，相瞋於屏處禮。諸比丘以是白佛，佛言：此時皆不應禮，犯者突吉羅。
又有五種不應禮，呵責羯磨，驅出羯磨，依止羯磨，舉罪羯磨，下意羯磨。復有五種不應禮，被舉，不共語舉，本言治，比丘尼，沙彌。復有五種不應禮，狂心，散亂心，病壞心，白衣，外道。復有五種不應禮，別住，應行摩那埵，行摩那埵、本日、阿浮呵那。有五種應禮，佛，辟支佛，如法上座，和尚，阿闍梨。
時，諸比丘養髮令長，心不樂道，有反俗作外道者。諸白衣譏呵言：我等白衣養髮，沙門釋子亦復如是，有何等異，但著壞色割截衣而已耳。諸比丘以是白佛，佛言：不應養髮，犯者突吉羅。
諸比丘於作食處及講堂、溫室中剃髮。以是白佛，佛言：不應爾。若老病不堪寒，聽在溫室中。
時諸比丘隨次剃髮。以是白佛，佛言：不須隨次，若有急事，聽先剃，若無急事，先洗者先剃。
有諸比丘，於庭中處處剃髮不掃除。以是白佛，佛言：應在一處剃，剃已掃除，著水中火中，若埋之。若無剃髮師，比丘能剃者亦聽。聽畜剃刀。
有諸比丘，鼻中毛長。佛言：聽畜鑷拔之。諸比丘便以金銀作鑷。佛言：不應爾，聽用銅、鐵、牙、角、竹、木，除漆樹。
有諸比丘，耳中物塞。佛言：聽畜挑耳物。餘亦如上。
有諸比丘食，入齒閒以致口臭。佛言：聽畜摘齒物。餘亦如上。
時瓶沙王作是思惟：我未以何物施僧，遍思皆施，唯未施摘齒物。便作滿車，施諸比丘，因作食供，諸比丘不敢受。以是白佛，佛言：皆聽受。
佛在蘇摩國，自作缽坯，以為後式，令陶師燒。陶師便多作合燒，開灶口視，皆成金缽，懼怖言：此是大沙門神力。若王聞者，必當謂我多有金寶。便取埋藏。佛復作令燒，皆成銀缽，亦怖懼埋藏。佛復作令燒，乃成銅缽，色青好，如閻浮樹，與諸比丘，諸比丘不敢受。佛言：聽畜。
有比丘缽破，無缽遊行。佛言：應更求缽，若能自作，聽作。有諸比丘，燒缽色赤。佛言：應熏。有諸比丘，畜金、銀、七寶、牙、銅、石、木缽，諸居士譏呵言：此諸比丘如王如大臣，常說少欲知足，而今畜此好缽。諸比丘以是白佛，佛以是事，集比丘僧，告諸比丘：從今不聽畜上諸缽。若畜金、銀乃至石缽，皆突吉羅。若畜木缽，偷蘭遮。
時有婆羅門，名優柯羅，有一女，常用白銅缽食。彼女出家，後猶用先器乞食，諸居士譏呵言：沙門釋子用銅缽，與外道不可分別。諸比丘以是白佛，佛言：不聽用外道銅缽，犯者突吉羅。聽用三種缽，鐵缽、瓦缽、蘇摩缽。
時毗舍離諸離車得栴檀缽，共議：此缽應與誰？或言：應與世尊。或言：應與薩遮尼犍子。多人欲與世尊，以少從多，便盛滿缽白石蜜、歡喜丸，奉上世尊，白言：我等共得此缽，以奉世尊，唯願哀受。佛受歡喜丸，以缽還之，語言：此是外道缽，佛所不畜。復共議言：我等以缽，奉上世尊，世尊不受，我今寧可用施眾僧。議已，即復持缽，往至僧坊，施諸比丘。諸比丘不敢受，以是事白佛，佛言：聽受，破作香用。
後諸離車復得牛頭栴檀缽，著高標頭，唱言：若有神力，能取者與之。時賓頭盧語目連言：世尊說汝神足第一，何不取之？荅言：汝亦有神足，便可往取。即便取之，以施於僧，諸比丘不知云何。以是白佛，佛言：聽受，破作香用。
時四大聲聞迦葉、目連、阿那律、賓頭盧共議：今王舍城，有不信樂佛法僧者，我等當共令其信樂。作是議已，遍觀近遠，唯見跋提長者，及其姊不信樂佛法僧，三聲聞言：能化跋提不？賓頭盧言：能化其姊。
彼長者作七重門，有三部伎。若欲食時，七門皆閉，一食作一部伎。阿那律於其食時，在其前乞食，長者問言：從何處入？荅言：從門入。長者即問守門者：汝何以聽乞人入？荅言：門閉如常，不見人入。長者便以一片麻餅，著其缽中，語言：出去，汝若有物，當作此食。阿那律得已即去。於後食時，迦葉復在前乞，問荅如前，後問守門者：汝何故再聽乞人突入我門？荅言：門閉如常，不見人入。長者復以一片魚，著其缽中，語言：出去，汝若有物，當作此食。
迦葉去後，其婦問言：於意云何？謂此比丘不能得食，而來乞耶？荅言：如是。婦言：識前來比丘不？荅言：不識。婦言：彼名阿那律，釋種之子，捨三時殿五欲之樂，出家學道。又問：識後來比丘不？荅言：不識。婦言：彼是畢波羅延摩納，大姓之子，捨九百九十田宅、犁牛，出家學道，愍念君故，來乞食耳。長者聞婦語已，內懷敬伏。
於是目連飛在空中，為其說法，示教利喜，乃至即於座上，遠塵離垢，得法眼淨，見法得果已，即受三歸、五戒。自是已後，常供給比丘、比丘尼、優婆塞、優婆夷，及諸外道。
時三聲聞語賓頭盧言：我等已化跋提，令其信樂，汝今宜行，次化其姊。於是賓頭盧晨朝著衣持缽，入城乞食，次到其舍。時長者姊手自作䴵，忽見賓頭盧，便低頭閉目。賓頭盧亦一心視缽。便語言：決不與汝，一心視缽，欲以何為？賓頭盧便身中煙出，復語言：舉身煙出，亦不與汝。賓頭盧便舉身火燃，復語言：舉身火然，亦不與汝。賓頭盧便飛騰虛空，復語言：飛騰虛空，亦不與汝。賓頭盧便倒懸空中，復語言：倒懸空中，亦不與汝。賓頭盧作是念：世尊不聽我等強從人乞。便出去。
去王舍城不遠，有大石，賓頭盧坐其上，合石飛入王舍城。城中人見，皆大怖懼，恐石落地，莫不馳走，至長者姊家上，便住不去，彼見已，即大恐怖，心驚毛豎，叉手白言：願施我命，以石著本處，我當與食。賓頭盧便持石還著先處，至其前住。
長者姊作是念：我不能以大餅施，當更作小者與之。更作小丸，轉反成大，如是三反轉大於前，乃作念言：我欲作小，皆反成大，我今便可趣與一餅。即以一餅授與，諸餅相連，至於餅器，亦相連著，以手捉器，手亦著之，便語賓頭盧言：汝若須餅盡以相與，器亦不惜，何須我為，而令我手著器不離？荅言：我不須餅及器，亦不須汝。我等四人共議，度汝及汝弟，三人已化汝弟，我應度汝，所以爾耳。問言：今欲令我何所施作？荅言：姊妹，可戴此䴵，隨我施佛及僧。
即便戴䴵，隨賓頭盧，賓頭盧即化導，皆經他門，使人見之。既至佛所，手自供佛及千二百五十比丘，皆悉飽滿，猶故不盡，持往白佛：我此少餅，供佛及千二百五十比丘，皆悉飽滿，猶故不盡，今當持此，著於何處？佛言：可著無生草地，若無虫水中。彼女人便持，著無虫水中，水沸作聲，如以熱鐵投于小水，便生恐怖，衣毛皆豎。還至佛所，頭面禮足，卻坐一面，佛為說種種妙法，乃至得法眼淨，受三歸五戒，供給四眾，求道如弟無異。諸長老比丘以是白佛，佛以是事，集比丘僧，問賓頭盧：汝實爾不？荅言：實爾，世尊。佛種種呵責已，告諸比丘：從今不聽現神足，若現突吉羅。
時瓶沙王有菴羅果園，三時茂好，長以華果，施諸比丘，隨所須用。諸比丘便食其果，前食後食，無時不噉，或滿缽持去，或噉半擲地。後時，鄰國遣使，使白王言：我聞王有菴羅果園，三時茂盛。願見其果。王便敕取，時諸比丘噉之都盡，以是白王。王左右諸臣共譏呵言：沙門釋子無有厭足，王雖無惜，受者自應籌量，云何一園之果，都共噉盡？諸長老比丘聞，以是白佛。佛以是事，集比丘僧，問諸比丘：汝等實爾不？荅言：實爾，世尊。佛種種呵責已，告諸比丘：從今不聽食未淨果，若食突吉羅。
有一居士，請僧噉果，比丘使人一一淨之，日遂過中，不復得食，便譏呵言：此諸沙門猶如小兒，使人一一淨果，不復及中，我今當奈此諸果何？以是白佛，佛言：有五種子，根種子、接種子、節種子、果種子、子種子。若食果，應作沙門法五種淨，火淨、刀淨、鳥淨、傷淨、未成種淨。若食根，亦應作沙門法五種淨，剝淨、截淨、破淨、洗淨、火淨。若食莖葉，應作沙門法三種淨，刀淨、火淨、洗淨。若作淨時，應作總淨，於一聚一器中若淨一，名為總淨。
有一比丘，欲燃浴室中火，破薪，蛇從木孔中出，螫腳即死。諸比丘以是白佛，佛言：彼比丘不知八種蛇名，不慈心向，又不說咒，為蛇所害。八種蛇者，提樓賴咤蛇、怛車蛇、伊羅漫蛇、舍婆子蛇、甘摩羅阿濕波羅呵蛇、毗樓羅阿叉蛇、瞿曇蛇、難陁跋難陁蛇。咒蛇者，我慈諸龍王，天上及世間。以我此慈心，得滅諸恚毒。我以智慧力，用之殺此毒，味毒無味毒，破滅入地去。
佛言：若彼比丘，以此咒自護者，不為毒蛇之所傷殺。
復有比丘，被蛇所螫。諸比丘白佛，佛言：汝以此咒，咒彼令得安隱。受教往咒，彼即得差。
復有諸比丘，處處為蛇所螫。以是白佛，佛言：聽作咒術，隨宜治之。
時諸比丘食多美食，以增諸病。耆域晨朝往至佛所，頭面禮足，白佛言：世尊，今諸比丘食多美食，以增諸病，願聽浴室中浴，除其此患。佛以是事，集比丘僧，以耆域語告諸比丘：從今聽諸比丘作浴室，為除病故，於中浴。
有諸比丘，裸形浴，更相揩摩，又裸形出浴處。諸白衣譏呵言：此諸沙門皆如尼揵，無有風法。諸比丘以是白佛，佛以是事，集比丘僧，呵責已，告諸比丘：從今聽著浴衣，不聽裸形浴，裸形相揩，一一皆突吉羅。
有諸比丘，浴時出外，以背揩壁、樹木，還入水灌，傷破其身。佛言：不應爾，聽用蒲桃皮、摩樓皮、澡豆等諸去垢物。諸比丘隨知識，與澡豆等。佛言：應等與。
佛在舍衛城。爾時，跋難陁反披拘攝，於闇中作四腳行，怖諸比丘。諸比丘以是白佛，佛言：不應爾。若反披拘攝，作四腳行，皆突吉羅。諸比丘房內患熱，欲反披拘攝。佛言：房內聽。
有諸比丘，眠時無枕。佛言：聽作枕。
有諸比丘，患蝨。佛言：聽拾去。諸比丘拾著房內，還入衣中。佛言：聽拾著房外。諸比丘雨時，拾著水中。佛言：應拾著弊物中，慈心舉之。
有諸比丘，患蚤。佛言：聽敷物著地掃去。若在薦席中，聽日曝去。
有諸比丘，患壁蝨。佛言：聽除卻密泥。
有諸老病比丘患寒，欲於房內燃火。佛言：寒時聽燃。諸比丘燃火燒壞地敷熏屋。佛言：聽作火爐，在屋外燃，煙盡將入。諸比丘不知以何物作。佛言：聽用銅、鐵、泥、石作之。聽僧四方僧私畜，又聽因地作火爐。
諸比丘過中用缽飲。佛言：過中不應用缽飲。聽別作飲器，用銅、鐵、瓦作。
有一比丘，於德叉尸羅國夏安居竟，到舍衛祇洹，至佛所，頭面禮足，白佛言：如此國歠粥，彼國飲麨漿，願聽諸比丘晨朝飲麨漿。佛言：聽飲。諸比丘飲時須鹽，佛言：聽畜鹽，聽僧四方僧私畜。聽作抄鹽物。諸比丘便作眾生形，或作人手持抄鹽。佛言：不聽作此諸形。
時諸白衣以盤器奠食，與諸比丘，諸比丘不敢受，便譏呵言：沙門釋子不堪受供養。以是白佛，佛言：聽受。
有諸比丘，於缽中歠粥，苦熱不可捉。佛言：聽別作歠粥器。
諸比丘擎食患重。佛言：聽安机。諸比丘便作種種形腳机。佛言：不聽作。諸比丘至白衣舍，白衣以種種形腳机下食。諸比丘不敢食，佛言：白衣家聽受，但不聽自畜。
諸比丘須揵。佛言：聽畜，用銅、鐵、瓦、石作。
有諸白衣，持粥與諸比丘，諸比丘不知著何處分之。佛言：聽作盆杅，安環耳。行粥時應問：別有病人粥不？若無，應先與病人。
時毗舍佉母欲令眾僧於住處煮粥。佛言：聽。諸比丘不知著米處。佛言：應著䉬席上。米中有穀，不知云何。佛言：聽畜臼杵，令淨人簸之。不知以何物簸米。佛言：聽畜簸箕。諸比丘須釜。佛言：聽畜，用銅、鐵、瓦、石作。諸比丘須杓。佛言：亦聽作，除漆樹，餘木皆聽用。
有病比丘，欲得美粥。佛言：聽淨人為作。若無淨人，聽比丘淨洗燒器著水，令淨人洮豆、米著中，比丘然後燃火，粥熟更從淨人受，持與病人。
諸比丘米多無著處。佛言：聽細泥一房，淨掃地以安之。米盡諸比丘住，聞米臭。佛言：聽香泥塗地。
佛在拘薩羅國，遊行人間，與大比丘千二百五十人俱，到都夷婆羅門聚落，在道側娑羅樹下，敷座坐息，佛便微笑。阿難作是念：諸佛不以無緣而笑，今佛微笑，必有因緣。即偏露右肩，䠒跪問佛，佛言：阿難，過去世時，有王名禁寐，有一女生時，自然著金華鬘。即集諸臣，議為作字，皆言：應問相師婆羅門。即敕相師皆集，令為作字。相師言：此女生著自然金華鬘，應字為摩梨尼。即用字之，王甚愛重，訪問國中，與同日生女，取給左右。
時國內有五百女人與同日生，皆錄其名，以充驅使。年既長大，王所供養五百婆羅門，敕令供養，告言：汝當如我，日作五百釜羹，隨彼所好，而供養之。女即如敕，供養諸婆羅門，食竟輒與五百女人，乘四馬車，遊戲園觀，從園至園，從觀至觀，日日常爾。
時迦葉佛於一園中住，御者至佛所住園，輒迴車不入。女問御者：我於國界，無園不入，汝何故常避此園？荅言：此中有一禿頭沙門，名曰迦葉，不宜見之，是故不入。女言：沙門迦葉何豫人事？便可迴車，入此園觀。即迴車入盡通車處，步進園中，遙見迦葉佛容顏殊特，猶若金山，見已發歡喜心，前至佛所，頭面禮足，卻住一面，佛為說種種妙法，示教利喜，乃至見法得果已，受三歸五戒，從坐起，禮佛足，右繞而去。去不久，作是念：我常以五百釜羹，日再供養五百婆羅門，此非福田，不應受施，寧可更作極美飲食，供養迦葉世尊。念已，敕作日送供養。
時諸婆羅門聞摩梨尼已作迦葉佛弟子，更以上饌，供養迦葉，生嫉姤心，作是議：我等當作方便，共殺此女。於時，禁寐王夜得十一種夢，夢見樹長四指，便生華；夢見華即成果；夢見犢子耕，大牛住視；夢見三釜並煮飯，而兩邊釜飯各跳相入，不墮中央；夢見駱駝兩頭，食草；夢見馬母反飲駒乳；夢見金缽於空中行；夢見野狐尿金缽中；夢見獼猴坐金床上；夢見賣牛頭栴檀，猶如腐草；夢見水中央濁，四邊清淨。
旦集諸群臣，廣說上夢，而訪問之：為是何夢？眾臣言：應問相師婆羅門。即召問之，諸婆羅門作是念：我等志殺此女，今得之矣。便語王言：此夢不吉，或當失國，或以命終。王又問：頗有方便免斯災乎？荅言：有，而是王所愛念，必不能用。王言：但說。相師言：王某甲象，某甲馬，某甲大臣，某甲大婆羅門，將五百特牛，五百水牛，五百牸犢，五百特犢，五百羖羊，五百犍羊，王女摩梨尼及其五百眷屬，卻後七日，於四衢道中，殺以祠天，此災可滅。若不作是，禍不可免。王聞信之，即敕令辦，便呼其女，具以事語，聽六日內隨意所願。女白王言：甚不惜死，願第一日，與城中人民男女大小，到迦葉佛所。王即聽之，於是悉召城內，前後圍繞，往到迦葉佛所，佛為說種種妙法，示教利喜，乃至見法得果，受三歸五戒。願第二日與王眾臣共往佛所。願第三日與諸王子，共往佛所。願第四日與諸王女，共往佛所。願第五日與王夫人、婇女，共往佛所。願第六日與王，共往佛所。王悉聽之，皆見法得果，受三歸五戒，亦如上說。
王得果已，以十一種夢，問迦葉佛：此夢有何報應？佛言：此十一夢乃為當來，不為今也。夢見小樹生華者，於當來世有佛，出於百歲人中，名釋迦牟尼如來應供等正覺，爾時，人年三十，便已頭白。夢見華即成果者，爾時，二十歲人，便已生兒。夢見犢子耕，大牛住視者。爾時，人兒領家事，父母不得自在。夢見三釜並煮飯，兩邊釜飯，各跳相入，不墮中央釜者，爾時，富者更相惠施，而貧者不得。夢見駱駝兩頭食草者，爾時，王有群臣，既食王祿，復取民物。夢見馬母反飲駒乳者，爾時，母嫁女已，反從求食。夢見金缽於虛空中行者，爾時，雨不時節，亦不周普。夢見野狐尿金缽中者，爾時，人民唯富是婚，不擇本姓。夢見獼猴坐金床上者，爾時，國王用非法治政，暴虐無道。夢見牛頭栴檀賣與腐草同價者，爾時，釋種沙門貪利養故，與白衣說法。夢見水中央濁，四邊清者，爾時，佛法中國先滅，邊國反盛。
佛言：王十一夢所為如此，於大王身，無有不祥。王即於座上，敕諸群臣：所欲祠天之物今悉施以無畏，吾從今寧自失命不故殺生，況殺人乎？不故傷虫蟻，況女及諸人等乎？
佛告阿難：彼迦葉佛般泥洹後，其王為佛起金銀塔，縱廣半由旬、高一由旬，累金銀墼一一相間，今猶在地中。佛即出塔，示諸四眾，迦葉佛全身舍利儼然如本。佛因此事，取一摶泥，而說偈言：
雖得閻浮檀，百千金寶利，不如一團泥，為佛起塔廟。
示已還復故處，佛便以四摶泥，泥塔沒處，千二百五十比丘，亦各上泥四摶。於是諸比丘欲於所泥處，為迦葉佛起塔，佛言：聽起。即便共起。是時，於閻浮提地上，最初起塔。
其後，諸比丘欲為阿羅漢、諸聲聞、辟支佛起塔。佛言：聽。有四種人應起塔，如來、聖弟子、辟支佛、轉輪聖王。諸比丘欲作露塔、屋塔、無壁塔，欲於內作龕像，於外作欄楯，欲作承露盤，欲於塔前作銅鐵石木柱，上作象、師子種種獸形，欲於塔左右種樹，佛皆聽之。
時諸外道亦自作塔，種種供養，眾人見起信樂心，諸比丘作是念：佛若聽我等種種供養塔者，眾人亦當起信樂心。佛亦聽之。諸比丘便自歌舞，以供養塔，諸白衣譏呵言：白衣歌舞，沙門釋子亦復如是，與我何異？諸比丘以是白佛，佛言：比丘不應自歌舞供養塔，聽使人為之。聽比丘自讚歎佛，華香幡蓋，供養於塔。
諸比丘乞食時，得華不敢受。諸白衣譏呵言：沙門釋子不堪受供養，又不欲供養塔。諸比丘以是白佛，佛言：聽受。不知著何處。佛言：聽作三種囊，花囊、食囊、漉水囊。
有諸比丘，自行採華，從一聚落，至一聚落，出聚落外，為賊所剝。諸白衣譏呵言：此諸沙門正似結華鬘師若華鬘弟子。佛言：不聽出聚落外採華。諸比丘以縵連花供養，白衣所呵，亦如上說。佛言：不應以縵連，但散用供養。若有萎葉，其外青者，皆聽摘去，手三捼莖，華自開好。
佛在舍衛城。爾時，諸比丘養爪令長，生染著心，不樂修梵行，遂有反俗，作外道者。諸白衣譏呵：此諸沙門如受欲人，修飾手爪，無厭離心。有一比丘，長爪入聚落乞食，一女人見，呼共行欲，比丘言：我出家人，不作此事。女人言：若不從我，我當與汝作惡名聲。便以爪自攫，破衣傷肉，大喚言：比丘強牽挽我，我不從之，輒便攫我破衣傷肉。眾人來看，有信有不信。信者言：此比丘爪長，必作此事。不信者言：此女人由來不良，謗比丘耳。皆共譏呵：云何比丘畜此長爪？諸比丘以是白佛，佛言：不聽養爪令長，犯者突吉羅。聽畜截爪刀一頭，作挑耳物。
有諸比丘，染爪令赤，諸白衣譏呵。諸比丘以是白佛，佛言：不應爾，犯者突吉羅。
時諸比丘為飾好故作衣。佛言：不聽為飾好故作衣，犯者突吉羅。
有一比丘，守僧房，送食比丘來遲，緣樹望之，墮樹折脅。佛言：不聽上樹，犯者突吉羅。有諸比丘，小小因緣，須上樹。佛言：聽上，不得上過人處。有諸比丘，欲於高樹頭，取枯枝為薪。佛言：聽緣梯取，不得緣樹。復有諸比丘，遇水、火、惡獸、賊難，欲上樹不敢，遂為所困。佛言：如此諸難，聽任意上。
有二比丘，共道行，無漉水囊，渴欲飲水，見中有虫，一比丘飲，一比丘不飲而死。飲水比丘往至佛所，以事白佛，佛言：彼比丘有慚愧心，乃能守戒而死。從今不聽無漉水囊行，犯者突吉羅。
有諸比丘，欲近處行，無漉水囊，便不敢去，佛言：聽於半由旬內，無漉水囊行。
復有二比丘，共道行，一比丘有漉水囊，一比丘無，不相借，極渴乏。以是白佛，佛言：我先不制無漉水囊，行不得過半由旬耶？若是無漉水囊，有衣角可漉水者，聽欲行時，心念用以漉水。亦聽畜漉水筒。諸比丘便用金銀寶作。佛言：不應爾。聽用銅、鐵、竹、木、瓦、石作之，以十種家施衣細者漫口，不聽用糞掃衣，犯者突吉羅。
時，舍利弗患風，有一呵梨勒果，著床腳邊。瞿伽離來，以是上座，驅舍利弗。舍利弗即避之，忘呵梨勒。瞿伽離見，語諸比丘：世尊讚歎舍利弗少欲知足，而今藏積我等所無。舍利弗聞，作是念：我今云何以此小事，墮譏嫌中？便取棄之，諸比丘語言：大德風患所須，勿棄此藥，可還取之。荅言：以此小物，乃使同梵行人，致此嫌怪，我已棄之，終不復取。諸比丘以是白佛，佛言：舍利弗不但今棄此藥，不肯復取，過去世時，亦曾如是。乃往過去時，有一黑蛇，螫一犢子，還入穴中。有一咒師，以羖羊咒咒，令出穴，不能令出。咒師便於犢子前，燃火咒之，化成火蜂，入蛇穴中，燒螫黑蛇。蛇不堪痛，然後出穴，羖羊以角抄著咒師前。咒師語言：汝還舐毒，不爾投此火中。黑蛇即說偈言：我既吐此毒，終不還收之，若有死事至，畢命不復迴。於是遂不收毒，自投火中。佛言：爾時黑蛇者，舍利弗是。昔受如此死苦，猶不收毒，況今更取所棄之藥？從今聽諸比丘畜藥。
六群比丘便多積聚藥。諸白衣譏訶言：此諸沙門為欲作醫，為欲販賣？自言少欲知足，而無厭已。諸比丘以是白佛，佛言：不應多畜藥，聽畜種種雜藥各一阿陁羅。若有長病，聽隨宜更畜。
有諸比丘，無刀，用竹蘆片割衣，衣壞。佛言：聽畜割截物刀。諸比丘便作大刀，賊來得以害比丘。佛言：不聽作大刀，犯者突吉羅。聽長一指，一邊作刃，以木作柄，除漆樹。
諸比丘得鍼，不敢受。佛言：聽受畜之。諸比丘便多畜。佛言：不應多畜，聽畜三鍼，餘者淨施。
時毗舍離阿㝹耶住處下濕，多蚊蝱蒸熱，諸比丘患之。佛言：聽畜扇拂。諸比丘用馬尾作拂，殺虫。佛言：不聽用馬尾作拂，犯者突吉羅。
有諸比丘，以缽盛食，著地翻之。佛言：聽作缽支，用銅、鐵、牙、角、瓦、石、竹木，除漆樹，乃至結草著下亦聽。
有諸比丘，缽熏剝脫。佛言：應更熏。
諸比丘與作人食，不量多少，雖多猶瞋。佛言：聽畜斗斛升合，僧、四方僧及私亦聽畜，亦應有一儲備。
諸比丘雇作人，酥、油、蜜、石蜜，不稱與，雖多猶瞋。佛言：聽畜稱。亦如上。
時諸比丘學書，諸白衣譏呵言：沙門釋子何不懃讀誦，用學書為？諸比丘以是白佛，佛言：不聽學書。後諸比丘差會次，不知書記隨忘。佛言：聽學書，但不聽為好廢業。
諸比丘欲學咒，咒蜂蛇等諸毒。佛言：聽學。
諸比丘畜田宅店肆，諸白衣譏呵：我等有妻子累故，畜田宅店肆，諸比丘亦復如是，與我何異？諸比丘以是白佛，佛言：皆不聽畜，犯者，突吉羅。
有諸白衣，以田宅店肆，布施僧，諸比丘不敢受，便復譏呵言：此諸比丘不堪受供養。以是白佛，佛言：聽僧受，使淨人知。
有諸比丘，往問訊富蘭那迦葉、末伽離等諸外道師。佛言：不應問訊，犯者突吉羅。
諸比丘學種種卜，諸白衣譏呵言：沙門釋子不能自淨其見，何能知未然事？諸比丘以是白佛，佛言：不聽。犯者突吉羅。諸比丘學迷人咒。佛言：不聽，犯者偷蘭遮。諸比丘學起死人咒。佛言：不聽，犯者偷蘭遮。諸比丘問卜相師，欲自知吉凶。佛言：不聽，犯者突吉羅。
諸比丘讀誦外書，諸白衣見，譏呵言：此沙門釋子不信樂梵行，捨佛經戒，讀誦外書。諸比丘以是白佛，佛言：不聽。有諸比丘，與外道論，不知，羞恥，念言：佛聽我等讀誦外書者，不致此恥。佛言：為伏外道，聽讀外書，但不得隨書生見。
有諸比丘，多畜小小銅鏂，諸白衣譏呵言：此沙門釋子多畜此器，與我何異？諸比丘以是白佛，佛言：不聽多畜小小銅鏂，犯者突吉羅。
有婆羅門兄弟二人，誦闡陁鞞陁書，後於正法出家，聞諸比丘誦經不正，譏呵言：諸大德久出家，而不知男女語、一語、多語、現在過去未來語、長短音、輕重音，乃作如此誦讀佛經。諸比丘聞羞恥，二比丘往至佛所，具以白佛。佛言：聽隨國音讀誦，但不得違失佛意。不聽以佛語，作外書語，犯者偷蘭遮。
有諸比丘，不繫下衣入聚落，墮地露形，諸女人笑之，羞慚。佛言：不聽不繫下衣入聚落，犯者突吉羅。聽畜腰繩。諸比丘作腰繩太長，繞腰四五匝。佛言：不聽，長極可二三匝。諸比丘作腰繩太闊。佛言：聽廣極至四指，狹不減一指。諸比丘以雜色綖作。佛言：不聽，聽隨用一色。
有諸比丘，著輕衣入聚落，風吹露形，諸女人笑，羞恥。佛言：聽作衣紐、鉤鉤之。應用銅、鐵、牙、角、竹、木作鉤，除漆樹，乃至作帶帶之。
諸比丘一向著，衣下易壞。佛言：聽顛倒著衣，上下皆安鉤紐及帶。
有諸比丘，誦咒時，不噉鹽，不眠床上，稱言南無婆伽婆，生疑：我將無隨異見，受餘師法耶？以是白佛，佛言：神咒法爾，但莫隨其見。
爾時，慈地比丘語廬夷力士子言：陁婆比丘與汝婦通。廬夷聞已，即問陁婆：汝實爾不？陁婆不荅，廬夷便言：陁婆犯欲羞恥，無辭荅我。諸比丘以是白佛，佛言：聽與廬夷力士子作覆缽白二羯磨，一切不得復入其家。應一比丘唱言：大德僧聽！廬夷力士子虛謗陁婆，婬通其婦。僧今與作覆缽羯磨，一切不得往入其家。若僧時到，僧忍聽。白如是。大德僧聽！廬夷力士子虛謗陁婆，婬通其婦。僧今與作覆缽羯磨，一切不得往入其家。誰諸長老忍默然，不忍者說。僧已與廬夷力士子作覆缽羯磨竟。僧忍默然故，是事如是持。若僧與作覆缽羯磨，一切四眾皆不得與來往語言。
有諸比丘，與諸優婆塞小小諍訟，便與作覆缽羯磨。佛言：不應以小小事，便與白衣作覆缽羯磨。若成就八法，乃應作之。若優婆塞，於諸比丘前，毀呰三寶及戒，欲不利諸比丘，與諸比丘作惡名聲，欲奪比丘住處，犯比丘尼，是為八。
阿難白衣時，與廬夷親厚，佛告阿難：汝往廬夷所，語言：僧已與汝作覆缽羯磨。阿難受教，往到其門，守門人白：阿難在外。彼言：令入。阿難語言：我今不得復入汝門。廬夷聞之，便疾出問：汝忽何故不入我門？荅言：僧已與汝作覆缽羯磨，一切四眾不得來往，共汝語言。廬夷言：若如汝語，便是殺我。悶絕倒地。阿難言：汝起往謝陁婆，僧當與汝解覆缽羯磨。廬夷即從地起，往到佛所，頭面禮足，白佛言：我實不見陁婆與我婦通，慈地語我，信其語耳。
佛言：汝可辭謝陁婆，僧當與汝解覆缽羯磨。受教即往陁婆所，頭面禮足，手捉其腳，白言：我愚痴故，信於人言，誹謗大德，願受我悔過。陁婆比丘即為受之。廬夷既辭謝已，還到佛所，白言：我已辭謝陁婆比丘竟。佛告諸比丘：聽僧白二羯磨，為解之。廬夷力士子應至僧中，偏袒右肩，脫革屣，一一禮僧足，䠒跪合掌，作如是白：大德僧聽！我廬夷力士子，虛謗陁婆，與我婦通，僧與我作覆缽羯磨，不聽一切四眾來往我家。我已辭謝陁婆竟，今正順僧，從僧乞解覆缽羯磨。願僧慈愍故，為我解之。如是三乞。應一比丘唱言：大德僧聽！廬夷力士子虛謗陁婆，婬通其婦，僧與作覆缽羯磨，不聽一切四眾來往共語。某已辭謝陁婆，從僧乞解覆缽羯磨。僧今與解。若僧時到，僧忍聽。白如是。大德僧聽！廬夷力士子虛謗陁婆，乃至僧今與解。誰諸長老忍默然，不忍者說。僧已與廬夷力士子，解覆缽羯磨竟。僧忍默然故，是事如是持。
有諸優婆塞，以小小瞋慊比丘，便不復敬信。佛言：優婆塞不應以小小事，不敬信比丘。若比丘成就八法，然後不應敬信，毀訾三寶及戒，欲不利諸優婆塞，與優婆塞作惡名聲，欲奪優婆塞住處，以非法為正，欺優婆塞，是為八。若優婆塞瞋比丘，比丘不應往其家。若聚落皆瞋比丘，比丘不應往此聚落。
時跋難陁捉蓋著革屣，絡囊盛缽，挂杖擔行。有優婆塞，共一外道弟子在後，遙見謂是外道，語外道弟子言：看汝師在路行，無有威儀。外道弟子言：汝等見無威儀者，皆謂是外道，而今此人實是釋子。二人共諍，遂便共賭，逐及問之，果是釋子，優婆塞既輸所賭，又大慚愧。諸比丘以是白佛，佛言：不聽作此儀法在道路行，犯者突吉羅。
有諸比丘，在路行，為塔得蓋繖，不敢受。諸居士譏呵：此沙門釋子不欲供養塔。佛言：聽受，但不得如外道威儀持行。
有諸老病比丘，須拄杖，絡囊盛缽乞食。佛言：聽從僧乞。彼比丘應至僧中乞言：大德僧聽！我某甲比丘老病，今從僧乞，聽拄杖，絡囊盛缽乞食。願僧聽之。如是三乞。僧應籌量，應與不應與。若實不老病，不應與，若實老病，應白二羯磨與之。一比丘唱言：大德僧聽！此某甲比丘老病，今從僧乞聽拄杖，絡囊盛缽乞食。僧今聽之。若僧時到，僧忍聽。白如是。大德僧聽！此某甲比丘老病，乃至僧今聽之。誰諸長老忍默然，不忍者說。僧已聽某甲比丘老病，拄杖，絡囊盛缽乞食竟。僧忍默然故，是事如是持。
有諸比丘，欲畜杖絡囊。佛言：應作僧所羯磨人有，而畜杖、絡囊。若有親里比丘尼，亦聽作彼有而畜。
有諸比丘，觸雨乞食，壞衣色。佛言：聽捉蓋至門，放地乞食，得已還捉持去。
有諸比丘，持蓋乞食，還著溫室、講堂、食處，餘霤濕地成泥。佛言：聽作屋安之，勿令相妨。
有諸比丘，欲私作蓋。佛言：聽作，方圓隨意，木作頭子，除漆樹，若葉若草作覆。亦聽十種衣一一衣覆之。僧、四方僧及私皆聽畜。亦聽長一，以為備豫。
有一比丘患眼。佛言：聽著眼藥灌鼻，以油酥摩頂上，以鹽酥摩腳下。諸比丘不知用何物作灌鼻筒。佛言：除漆樹，餘竹、木、銅、鐵、牙、角作之。
有一比丘，名瞿夷，食後輒齝。諸比丘見疑犯非時食，以是白佛，佛言諸比丘：此比丘前五百世，常生牛中，餘報生人間，凡有所食，非齝不消。從今如此等比丘非時齝無犯。
有諸比丘，或依止僧住，或依止四方僧住，或依止塔住，無人教誡，愚痴無知，不能學戒。以是白佛，佛言：不聽依止僧、四方僧及塔住，犯者皆突吉羅。聽依止上座及如法比丘，能教誡者。
時諸比丘同覆眠，更相觸身，生染著心，不樂修梵行。佛言：不聽同覆眠，犯者突吉羅。若無衣覆者，聽異襯身衣上得同覆。若住處迮，不相識，聽同床坐，皆不得眠，若眠，突吉羅。
有一阿練若處，野火欲至，不知云何。以是白佛，佛言：汝往滅之。受教往滅，不能令滅，還白佛。佛言：可以我名，語火神言：世尊欲令汝滅。受教往語，火即滅，還白佛，佛言：此火神不但今世，聞我名火便滅，過去世時，海中有洲，於七歲中，常為火所燒。彼洲上叢草中，有雉生一雛，父母見火欲至，便捨而去，其雛於後張舒翅腳示火神，說偈言：有腳未能行，有翅未能飛，父母見捨去，唯願活我命。火神即以偈荅：卵生非所求，而今從吾乞，我今當施汝，四面各一尋。佛言：爾時，雉雛者則我身是，火神者，今火神是。昔已為我滅火，今復為我滅之。若野火來時，應打揵搥若唱令僧同集，使淨人刈左右草，以火逆燒，水、土澆坋，濕衣撲滅。
有諸住處，塔中幡蓋盈長，棄於庭中，縱撗踐蹹。諸白衣譏呵言：此諸沙門不惜他物，毀敗供養，非沙門法。諸比丘以是白佛，佛言：除佛、辟支佛塔，餘塔長物聽作四方僧用。若此塔後須，取四方僧物還之。
時諸比丘噉生熟蒜，前食、後食無時不噉，亦空噉之，房舍臭處。諸白衣入房聞臭，譏呵言：此諸沙門住處，蒜臭猶如庖廚。諸比丘以是白佛，佛言：不聽無因緣噉蒜。若有因緣噉時，不得在諸比丘上風行立。有一比丘，以小因緣噉蒜，如來說法，不敢往聽。佛問：何故不來聽法？荅言：世尊不聽噉蒜，在諸比丘上風行立，是以不敢。佛種種呵責彼比丘：汝愚痴人，所作非法，貪食臭穢，失於無量法味之利。呵已告諸比丘：從今不聽以小因緣噉蒜，犯者突吉羅。噉蒜比丘應正順諸比丘。正順者，七日不得入溫室、講堂、食堂、浴室、廁上、他房、聚落、塔邊。過七日後，臥具應抖擻者抖擻，應浣者浣，應曬者曬，應香熏者香熏，灑掃房中，遍泥其內，自浣衣服，洗浴身體，然後入。
時諸比丘畜大銅鏂，諸白衣見，問言：此是誰器？有人荅言：是諸比丘許。便譏呵言：此沙門如王大臣，何用畜此大銅鏂為？諸比丘以是白佛，佛言：從今不聽畜大銅鏂，若畜一升以上，突吉羅。
時諸比丘處處小便，臭處不淨。諸白衣譏呵言：此沙門釋子無有威儀法，小便無有常處，臭處不淨。有一比丘在不應小便處小便，鬼神捉其男根，牽至屏處語言：大德應在此處小便。諸比丘以是白佛，佛言：不聽漫小便，應屏處作處所，犯者突吉羅。有諸客比丘，不知小便處。佛言：聽問舊比丘。有諸老病比丘，不能至小便處。佛言：聽畜小便器。諸比丘便內小便器著房中臭處。佛言：不應著房中。諸比丘既著房外，惡虫入中。佛言：若須內房中，應密塞口，若著房外，與水滿中。
有諸比丘，處處大便，諸白衣譏呵如上。佛言：不應爾。聽屏處掘地，作廁屋覆上，作上下道及欄挌。廁滿，應除去。若生虫，應作坑安之，若未生虫，持麴末，著廁埳中，虫則不生。
有諸比丘，不嚼楊枝，口臭食不消。有諸比丘，與上座共語，惡其口臭。諸比丘以是白佛，佛言：應嚼楊枝。嚼楊枝有五功德，消食、除冷熱唌唾、善能別味、口不臭、眼明。
有諸比丘，趣嚼木，佛言：有五種木不應嚼，漆樹、毒樹、舍夷樹、摩頭樹、菩提樹，餘皆聽嚼。
時諸比丘欲莊嚴自恣處，佛言：聽莊嚴。至自恣日，竟夜說法經唄，不知誰應作。佛言：應差能者。諸比丘以小病辭，不肯說法經唄。佛言：不應以小病，辭說法經唄。
有住處諸惡獸來入。佛言：聽打鼓打木，大喚作聲，及燃火。
有住處毒虫來入。佛言：應取遠棄。諸比丘手捉螫手。佛言：聽以物挾著瓶中持去。
有住處不閉戶，失衣缽。佛言：應作關鑰，令人不知開。
舍利弗患風，波斯匿王語言：應以乾蝦蟆熏鼻。不敢用。佛言：聽用。
有比丘，欲染衣。佛言：聽用根、莖、華、葉、皮染。有比丘，欲染欽婆羅。佛言：聽用尸尸婆樹、佉他羅樹、胡桃樹染。諸比丘便染作純黑色。佛言：不應作純黑色衣。
難陁有三十二相，雖不及佛，諸比丘遙見謂是世尊，恒為之起。難陁慚愧，不知云何，以是白佛。佛言：聽難陁作衣，與佛衣異相。
有諸比丘，受阿練若十二頭陁法不捨，在人間住，受請乃至受屋舍等。以是白佛，佛言：一一皆突吉羅。聽近聚落乃至一拘蘆賖，若不能，皆應捨。
有諸比丘，祀祠鬼神。佛言：不應爾，犯者突吉羅。不得為鬼神及外道師作塔，亦如是。
有諸比丘，既作鬼神塔，鬼神依之，後壞，鬼神瞋。佛言：已作不聽壞，犯者突吉羅。
有諸比丘，大小便鬼神塔中，或左繞而去，鬼神瞋。佛言：不應爾，犯者突吉羅。若路從左邊去，聽隨路行。
有諸比丘，剋木作男女像、鳥獸形，又作種種戲具，與白衣小兒。佛言：不應作與，犯者突吉羅。
有比丘自歌舞，教人歌舞，自作樂，教人作樂。佛言：不應爾，犯者突吉羅。
佛在舍衛城。爾時，有一婆羅門出家，好淨過常，自惡大小便，用利廁草，割傷其肉，血汙衣服及僧臥具。諸比丘種種呵責：汝尚自惡大小便，云何能看諸比丘病？以是白佛，佛言：不聽用廁草。
時諸比丘裸形上廁，諸白衣譏呵言：此比丘正似尼犍子。諸比丘以是白佛，佛言：不應裸形上廁。裸形上廁，突吉羅。
有阿練若處比丘，去廁遠，急大便，不能忍至廁。以是白佛，佛言：良不能忍，聽未至廁，四向顧望，無人便起。
有比丘，先在廁中，後有比丘，不繫念上廁，不彈指，不謦欬，逕入突之，先比丘羞慚恨責，後比丘悔謝。又上廁比丘雖彈指，而廁中比丘不作聲，亦入致恨。俱以白佛，佛言：不應散亂心上廁，散亂心上廁，突吉羅。今為諸比丘制上廁等初應學法，是中比丘應盡形壽學，若不學，突吉羅。
若比丘上廁時，應一心看前後左右，至廁前，謦欬，彈指，令廁中人、非人知。廁中人亦應彈指，謦欬。既入廁，復應看前後左右，仰視屋間，無蛇蚖毒虫不。不應以衣突戶兩邊，好收斂之。一心安足，勿令前卻以汙廁上。若先有汙及己所汙，皆應治事，須洗洗之，須拭拭之，須除草穢除之，然後出去。徐下護衣，勿使汙穢。往小便處，及洗大小便處，亦應如是。若用水時，應先看水有虫無虫。不得多用水，然要使周事。以器捲水，極令安徐，不得使器相撐，以致破損。用水若盡，應更取使滿，良有急事要，應取令得一人用，覆頭而去。
有諸比丘於廁邊坐禪、眠臥、染縫衣服、受經、經行，妨諸比丘上廁。諸比丘以是白佛，佛言：不應爾。
有諸比丘，住處狹小，不得避廁。以是白佛，佛言：若住處狹小，聽以衣物遮之，令不相妨。
有諸比丘，於廁上嚼楊枝，諸比丘惡賤，又妨諸比丘上廁。以是白佛，佛言：不應爾。有諸比丘，廁邊嚼楊枝。佛言：亦不應爾。有諸比丘，嚼楊枝竟，插著廁壁，鉤壞諸比丘衣，或傷其肉。佛言：不應爾。諸比丘嚼楊枝竟，著樹根下，樹神瞋恨。佛言：不應爾。
有諸比丘，大便竟，無物雪拭，汙身、衣服。佛言：聽用廁草。諸比丘便用竹片、蘆片，傷壞其肉。佛言：不應用利物作廁草，應削去楞。除漆樹，餘木盡聽用。諸比丘作廁草太長，或太短，或麤，或細。佛言：應使得中。諸比丘用廁草竟，著廁孔中。佛言：不應爾。諸比丘散亂，擲廁草著地。佛言：應作器盛。若滿見者，應除著坑中，若教火燒。諸比丘洗大小便汙手。佛言：聽用灰土、牛屎淨洗。諸比丘洗大小便竟，以手揩壁洗之，壞諸牆壁。佛言：不應揩壁，應以塼、石揩洗。諸比丘用灰土、牛屎著地汙穢。佛言：應以器盛。
有諸比丘，作楊枝太長。佛言：不應爾，極長聽一搩手。有一比丘，嚼短楊枝，見佛恭敬，便吞咽之，佛威神令得無患。佛言：不應爾，極短聽長並五指。亦不應太麤，太細。諸比丘不住一處，嚼楊枝處處汙地。佛言：不應爾。有阿練若處比丘，住一處嚼楊枝，路遠妨乞食，又失僧得施。佛言：阿練若處比丘，聽一心行嚼楊枝。
有諸比丘，臨井嚼楊枝。佛言：不應爾。有諸比丘，用楊枝竟不洗，虫食而死。佛言：不應爾。用竟淨洗乃棄。有諸比丘，乏楊枝。佛言：聽截去已用處，餘更畜用。有一比丘，以盛革屣囊盛楊枝，革屣糞汙之。佛言：應更以餘物盛。
有諸比丘，於溫室、講堂、食堂、作食處，和尚、阿闍梨、上座前嚼楊枝。佛言：不應爾。有諸比丘病，和尚、阿闍梨、上座看之，不敢於前嚼楊枝。佛言：病時聽。
諸比丘白衣前嚼楊枝，白衣譏呵言：沙門釋子惟勤治齒。佛言：不應爾。諸比丘便不敢於一切白衣前嚼楊枝。佛言：不應爾。若貴白衣，不應於前嚼。
有諸比丘，於外道前嚼楊枝，亦如上呵責。佛言：亦不應爾。諸比丘便不敢於一切外道前嚼楊枝，彼便復言：沙門釋子恭敬我等，不敢於我前嚼楊枝。佛言：不應爾。若能於佛法作損益者，不應於前嚼。
佛言：我為諸比丘，制上廁等初學法，應盡形壽持。
時有一乞食比丘，不繫念在前入他家，不憶出處，更從餘處出，見一女人在屋中，露形仰臥，見已恐怖，疾疾走出。彼家主還，見比丘恐怖疾出，作是念：此比丘於我家內，必有事舋。即看家中，見婦露形仰臥，便謂已通其婦，急追比丘，語言：小住，汝於我家作如是如是事？比丘荅言：汝莫作是語，我比丘法不作是惡。彼人不信，打之幾死，奪衣缽而放。彼比丘既還僧房，具向諸比丘說，諸比丘種種呵責：汝云何不繫念在前入他家，不憶出處？以是白佛，佛言：今為乞食比丘制初學法，應盡形壽學。若不學，突吉羅。
乞食比丘應一心早起，下床著革屣，取內衣著，抖擻去塵，腰繩亦如是。齊整著下衣，從腳跟下，上量一搩手，左掩其上，兩邊兩襵，當後兩襵，應抽繫繩。徐取行路革屣，不應錯著，一心取僧伽梨及缽。洗缽時應互跪，不得立。若洗鐵缽，聽離地一尺，蘇摩缽離地四指，瓦缽二者之中。洗竟不應著危嶮處，亦不應著上有物墮處，不得不拭著日中曝。應可飲水著蔭中，應洗缽水著日中。若出去時應一心，若須閉戶，下缽著兩腳間，然後閉之。鉤鑰應藏，勿令人見。去聚落不遠，其地平正，有好軟草，以缽著上已，抖擻僧伽梨及中下衣，齊整著之，左手攝衣，右手擎缽，低頭視前而去。
應善取街巷相，善分別他門閤相。至門閤相，應彈指謦欬，叩使作聲，若內有人、非人令知。若入門已，應籌量應於何處立。若有人言大德來入，便一心入。若人與食，不應臨食上受。若女人授食，不應共語，不應諦視，不應取好惡相。若一家足者善，若不足復至餘家足然後止。
得食已，出聚落，離人遠，應下缽著地，脫僧伽梨，抖擻去塵。若有泥汙，應淨除拭，還攝著肩上。歸到住處，開門入，以衣缽著常著處，抖擻革屣，揩拭令淨。然後一心洗腳，拭使燥，還著革屣向房，開房戶入，舉衣缽，著本處。若欲以油塗腳，聽塗腳底。淨掃食處，敷坐具，取淨水，辦拭手腳巾。若住處先有生熟菜、苦酒、鹽醬，應豫受著一處。洗盛長食器，量食有長，應先減著中。若見上座持食後還，應起迎，為捉衣缽，著上座本處，語言衣缽在此，為脫革屣，有土者著戶外。
時至打犍椎若唱令集坐，集坐已，先遍行盛長食器，若有長者，應減著中，若有少者，應就取足，然後行菜醬。若當食時，有比丘後來，應授水與彼。若授水，與長食器中食，若不受水，彼則已食。眾食已，應收坐具，掃地，除糞遠棄，淨洗盛長食器，覆著本處，舉水瓶。先到和尚、阿闍梨房中，應有所作作之。然後還房，若讀誦，若坐禪，若經行，以清淨心除諸蓋纏。
和尚、阿闍梨亦不得以小小事留弟子。若和尚、阿闍梨當為四眾說法，弟子應掃除說法處，敷坐具，具水瓶、拭手腳巾。若有非時漿，應淨漉著一處。說法竟，還舉坐具諸物。若和尚、阿闍梨須洗浴，應辦浴具，若須冷取冷，須煖為煖。師既入浴室應白：須己入不？若須便入，若入應在背後。師出應扶侍，須還房而不能去者，應背負若衣舉。須非時漿，應與。若令呼某甲比丘，應為呼，若須燈，應然燈，若無燈授飲時，應白言：飲在此，已淨漉竟。夜應問：師須在此宿不？若言須則住，若言不須應還房，如上行道。
清旦應往問訊，得安眠不？應為求前食、後食、粥、怛缽那。若僧中有，應為請分，若有次請處，亦應請分。若師欲入聚落，應問須著輕重衣授與之。師若言汝隨我去，應隨去。至他家，若不得入門，不應恨，若入門不得坐，亦不應恨，應立師背後。若檀越與食應受，若不得亦不應恨。師有殘食與取噉，亦不應恨。若在白衣家說法，不應亂語。若師出鄙拙之言，應令覺知。師歸從歸，如上行道。是為阿練若比丘乞食初學法，應盡形壽持。
時眾多比丘於一住處夏安居，既結坐已，無人勸佐作前食、後食、及粥、怛缽那，諸比丘安居中極乏食，自恣竟便去。去後舊住比丘向諸居士說言：汝等應生欣慶心，有如是如是好比丘，住此安居。諸居士言：若爾，我等不善！與汝等共作知識，云何有如是如是好比丘來而不語我？我常遠請，困不能得，而今自來，不得供養。
時六群比丘至他住處，語舊住比丘言：與我開房戶，敷臥具。即安處之，六群比丘中一比丘先入，不繫念在前，蛇從上墮螫殺，餘比丘啼哭懊惱。諸長老比丘疾出問之，以事而荅，諸長老比丘呵責言：云何不繫念在前，入於空房？諸比丘以上事俱白佛，佛言：今為客、舊比丘，制初學法，應盡形壽學，若不學，突吉羅。
若舊住比丘，聞上座客比丘遊行人間，當來至此，應修飾房舍，抖擻床廗，晒臥具，掃除房內，鏟治房前，取淨水覆著一處，辦拭手腳巾。若聞來至，應出門迎，令下座比丘，為捉衣缽，既入已為敷座，給洗腳水為洗腳，授拭手腳巾及革屣巾。若客上座衣物眷屬多，應與二房。應問襯身衣何似？隨上中下衣？與所宜臥具。客比丘若病，應與近廁房，若須浴為辦浴具，若須非時漿亦應與。應竟夜為集說法，明旦為辦前食、後食及粥、怛缽那，請留夏安居，勸化一切，令設供養。
彼客比丘欲至僧坊，若先反抄衣應下之，若先扠腰，不應復扠，若先戴衣，應下著肩上。脫革屣，抖擻拭令淨，以草葉裹持入，入已，應一處坐小息。應問舊比丘：何者是上座房？知處已，應往禮拜問訊共語。若日早，應禮塔，禮塔已，次第禮諸上座。然後洗手腳，洗手腳已，應問：此住處誰是分僧臥具人？知已往問：我若干歲，有房分不？若言有，便言：與我。若與，復應問：此房先有人住不？若言無，應到房戶前，先以瓦石，擲房中聽聲。若有聲不應入，若无聲便開戶，避之戶前。若无物出然後入，小待眼明，遍看房中，以杖案床上，視床下地無毒虫不，徐徐開窗。若日早應出臥具，抖擻晒。若先无臥具，應至分臥具比丘邊索，若得，取敷，復應問：彼房初夜何所畏？中夜後夜復何所畏？若言初夜畏阿練若賊，應問：我當作何計？若荅應作如是自防，應受用之，中夜後夜，亦如是。復應問：此房有食無？此聚落作食為早晚？何處巷僧與作學家羯磨？何處巷僧與作覆缽羯磨？何處巷有惡狗？何處巷有婬女、年長童女及寡婦？此中何處布薩，何時布薩？何處是歠粥處，何處是食處？其中若有僧事，皆應疾赴，不得稽留。是為客、舊比丘初學法，應盡形壽持。
佛在王舍城。爾時，有眾多居士請僧食，或有諸比丘方著衣，欲往食者，或有已還脫衣者，或有持缽欲往者，或有已還洗缽者，或有始出僧坊者，或有已還始入者，或有始食竟者，或有始欲食者，諸居士譏呵言：餘外道尚知俱就請俱時食，而沙門釋子反无法則，我等不知誰已食，誰未食。諸長老比丘聞，種種呵責，以是白佛，佛言：今為上座諸比丘制食時初學法，應盡形壽學，若不學，突吉羅。
若有白衣請僧，彼白衣家常出入比丘應為白上座，上座應令遍語諸比丘：今受某甲檀越請，皆齊集，整持威儀。並遣主人出入比丘，先語令知至。若日早食未辦，上座須至餘處，聽將一比丘去，要當速還，不得稽。於集時入請家門，皆應繫念在前，知次座處，留未至者處。
有繩床未有繩，以衣覆上，比丘不知，坐時反倒，露形慚。佛言：若欲坐時，先以手案，然後坐。
有諸比丘，坐繩床上，敷急裂破。佛言：應先舉敷令，然後坐。
若檀越行水時應問：有承水器不？若有不應令水墮地，若無不應令水聚一處成泥。若得根莖葉果不知噉者，應待左右人食，然後噉之。
有比丘下食未遍便食，白衣譏呵言：此諸比丘不待等得食便食，甚於小兒。佛言：不應爾，要須等得，然後聽食。
有處僧多，上座不知等得食時。佛言：應高聲唱僧跋。
諸比丘食竟，默然而去。諸白衣譏呵言：諸餘外道食人食竟，皆咒願而去，沙門釋子默然無言，施主不知悅以不？佛言：上座應咒願已去。
諸比丘去，不待上座。佛言：聽上座八人相待，餘人隨意。
有一住處，舍利弗最上座，羅睺羅最下座受請。主人以酥羹與上座，油羹與次座，澤枯羹與下座。羅睺羅食後，往到佛所，頭面禮足，卻坐一面。佛問羅睺羅：汝今日何所食？羅睺羅即說偈荅：食油者有力，食酥者有色，若食澤枯羹，無力況有色？白佛言：今日用澤枯羹食。舍利弗食後，往到佛所，頭面禮足，卻坐一面。佛問舍利弗：汝今日何所食？荅言：用酥羹食。佛呵言：汝今日不善食，云何比丘上座酥食，中座油食，下座澤枯食？舍利弗默然不荅，便於屏處，吐食使盡。佛言：從今若受請時，上座應語主人言：一切與平等與。若檀越送食來，上座應語下座比丘，令掃除食處，敷座，取淨水，出盛長食器，凡是所須，皆應供辦。時至，應唱若打犍椎，令齊受食。若主人辦食遲，應催令速，勿使失時。是為上座食時初學法，應盡形壽持。
時有阿練若處比丘，為人懶墯，不取飲水，不取洗手腳水，不取廁邊水。時有眾多阿練若賊，往求飲水，荅言：无。復求洗手腳水、廁邊水，荅：亦復无。便語比丘言：汝等沙門釋子常具三種水，今何故無？荅言：我不取，是故無。賊復言：今但與我水，後不復來。荅亦如初，復問：何故無水？荅言：為人懶墯，故不畜水。賊便奪其衣缽，打之幾死而去。復有阿練若處比丘，不別星宿。諸賊寄宿，語比丘言：我等小眠，欲曉語我。賊小眠已，問比丘早晩，比丘言：尚早。如是三問，夜已際曉，猶故言早，逐賊人至，捉賊將去，賊便瞋言：比丘若語我早晩，睡不至曉，今被此捉，便是比丘。諸比丘具以白佛，佛言：今為阿練若處比丘，制初學法，應盡形壽持，若不學。突吉羅。
若阿練若處比丘，應善知四方相，應善知機宜，應善別星宿，知時節早晩，應記月、半月、日數，亦應記歲月日數。以何利故，應知四方相？若知賊來處，方得以避之。以何利故，應善知機宜？若賊來時，應作是思惟：為宜避走，為宜起迎，為宜說法，為宜供？當知機宜已隨而為之。以何利故，應善知星宿？應知初夜星相、中夜星相、後夜星相，得以自知，今是眠時，今是行道時，若有賊問，得語早晩，若賊將去，放還觀星，得知歸路。以何利故，應善知月、半月日數？以此知布薩日至，往聚落中，求悔過，清淨布薩。以何利故，應善知歲月日數？若至春時，知若干日過，應結夏安居，安居中，過若干日，自恣時至，應往聚落中，求悔過，清淨自恣。
阿練若處比丘應在平正處，若樹下作洗腳庵，安洗腳物，畜洗腳水，在常坐處坐。若有人來，應歡喜問訊。若賊索水，應脫革屣，淨洗手，擎水與之，若問水冷暖，隨宜荅之。若優婆塞索水，亦應如是。若外道來索水，有能與佛法作損益者，亦如上。若無能為，便應著革屣，兩手擎水與之，勿使彼言比丘恭敬我。
時有一比丘於聚落中乞食還，不覆缽上，鴟尿墮缽中，比丘不覺食，得乾消病。復有一比丘，亦從聚落中乞食還，不覆缽上，拘樓荼鳥，銜蛇飛，當缽上失蛇墮缽中，比丘雖去上飯，食下飯即死。諸比丘俱白佛，佛言：若於聚落中食，聽住食，若欲持還，應覆缽上。
有諸老病比丘，乞食擎缽還，手寄。佛言：聽作絡囊盛缽挂掖。有諸比丘，挂缽掖下，汗流汙之。佛言：聽以手巾襆持歸。
時有一比丘，乞食還，阿練若處賊逐後，作是念：若此比丘，乃至不與我一揣食，我當殺之。既至所住，遙見彼賊來，便請令食，賊食已，作是言：希有，汝今大得功德，自施命，復施我命。便自說上念。彼比丘以是白佛，佛言：若比丘持食至阿練若處，若有人來，應與。若無人來，應小待。待久未有人來者，比丘飢應先食半，復未有人來，應更食半，最後應留一揣。
有諸阿練若處比丘，食竟食盡，賊來從比丘乞食，无食與。以是白佛，佛言：聽阿練若處比丘畜食。若食難得，聚落比丘應與。若无淨人，聽自持還，淨、不淨地隨意安之。有諸比丘，自持食還阿練若處，著不淨地，賊不來乞，不知云何。佛言：應與作人，若守園人若沙彌。若阿練若處比丘，須瓶、盆器物，聚落比丘應與，若須臥具，亦應與。
所行道中，有樹若草，妨比丘行，或鉤壞衣，佛言：聽編草披著道外，若以物遮之，聽反繫樹枝著樹。編繫草木時，枝折葉落。佛言：不故，不犯。
有阿練若處比丘，晨朝來出，露濕衣壞色。佛言：聽高著，亦聽以杖撲去露。近聚落應還如法著衣，撲露杖藏著一處，還時取歸。
有阿練若處比丘，須土作泥。佛言：若無淨人，聽取崩岸土。若無崩岸土，聽水澆地，剉草布上，踏使成泥取用。
有阿練若處比丘，行時不舉僧繩床、木床、臥具，爛壞火燒。佛言：應舉著一處，鑰戶，藏戶鉤，著無雨處，記之而去。若餘比丘往，應語所藏處。
時諸比丘作衣，不舒張裁便截之，或長，或短，或偏邪，不得成衣，更索不能得。又有諸比丘，常著一衣，住處亦著，入聚落亦著。又有諸比丘，以三衣裹果蓏、草木、葉、牛屎。有諸比丘，用食缽除糞掃，盛殘食，盛過中飲，盛香及藥或不洗舉，或著日中，或著地，或著危嶮處。諸比丘皆以白佛，佛言：今為諸比丘，制衣缽初學法，應盡形壽學，若不學，突吉羅。
若比丘得新衣，應先浣舒張度量，然後裁截。截已，應縫，縫已，應染，顛倒晒燥。染已敷地，若欲懸，上下安紐。若僧伽梨，應如僧伽梨法畜，不得以裹諸物。優多羅僧、安陁會、諸受持衣，亦皆如是，應謹護如身薄皮。持缽應如缽法，不得如上遇之，謹護應如眼。
佛在瞻婆國恆水邊。爾時，世尊十五日布薩時，與比丘眾，前後圍遶，於露地坐，遍觀眾僧，默然而住。初夜過已，阿難從坐起，前禮佛足，䠒跪合掌，白佛言：世尊，初夜已過，眾坐已久，願為諸比丘說戒。世尊默然，阿難還坐。中夜過已，復如是白，佛亦默然。後夜復白言：明相欲出，眾坐已久，願為諸比丘說戒。佛語阿難：眾不清淨，如來不為說戒。
時目連作是念：今此眾中，誰不清淨，乃使世尊，作如是語？便遍觀察，見一比丘近佛邊坐，非比丘自言比丘，非沙門自言沙門，不修梵行自言修梵行，成就惡法，覆藏其罪，不捨邪見，即從坐起，往到其前，語言：如來已見汝，汝出去滅去，莫此中住。便牽臂出，著門外，還坐本處。佛語目連：怪哉，目連！未曾有也，此愚痴人不自知罪，乃使他人，牽其臂出。於是阿難復從坐起，白佛言：世尊，眾已清淨，願為諸比丘說戒。佛告阿難：從今汝等自共說戒，吾不復得為比丘說。所以者何？若眾不清淨，如來為說，彼犯戒人頭破七分。
又告阿難：大海有八未曾有，阿修羅樂居其中。何謂八？大海漸深，潮不過限，不宿死屍，百川來會，无復異稱，萬流悉歸，而無補減，出真珠、摩尼、珊瑚、琉璃、珂玉、金、銀、頗梨諸寶，大身眾生皆住其中，同一鹹味，是為八。我此正法，亦復如是，有八未曾有，諸比丘皆共樂之。何謂八？漸漸制，漸漸教，漸漸學，我諸弟子於所制戒，終不敢越，有犯必黜，不宿容之，雜類出家，皆捨本姓，稱釋子沙門，諸善男子、善女人出家，多得無餘泥洹，而無補減，有種種法寶，所謂四念處，乃至八聖道分，諸助道法，有諸大人，阿羅漢、向阿羅漢，乃至須陁洹、向須陁洹，住正法中，若有入者，同一解脫味，是為八。
時六群比丘犯罪，不悔而布薩，有比丘亦效之。諸比丘以是白佛，佛言：不應爾，犯者突吉羅。諸比丘猶故犯罪，不悔布薩。佛言：應住其布薩。有諸比丘，或未布薩便住，或布薩竟乃住，如是等諸住布薩，皆如住自恣中說。
時諸別住比丘度沙彌，與受具足戒，作依止師，畜沙彌。諸比丘以是白佛，佛言：不應爾。
復有別住比丘，受他善比丘恭敬，使令擔衣缽革屣。佛言：不應爾。
復有別住比丘，見如法比丘來，便避藏，恐知己別住。佛言：不應爾。
復有別住比丘，請僧食，還私房食。佛言不應爾，應在大比丘下行食。
復有別住比丘，在如法比丘前行。佛言：不應爾。
復有別住比丘，欲往白衣家，共如法比丘行。佛言：不應爾。
復有別住比丘，或更犯本罪，或更犯餘惡罪。佛言：不應爾。
復有別住比丘，於如法比丘前，不披衣。佛言：不應爾。
復有別住比丘，常著三衣作，泥汙。佛言：不應爾。
復有別住比丘，共如法比丘一床坐，或自坐好床。佛言：不應爾。
復有別住比丘，與如法比丘並經行，或自在勝經行處。佛言：不應爾。
復有別住比丘，受僧差說戒經唄。佛言：不應爾。
復有別住比丘，作諸羯磨，呵責羯磨、驅出羯磨、依止羯磨、舉罪羯磨、下意羯磨。佛言：不應爾。
復有別住比丘，與如法比丘語。佛言：不應爾。
復有別住比丘，欲為四眾說法。佛言：不應爾。
復有別住比丘，不憶別住日數，月、半月、一歲。佛言：應知。
復有別住比丘，於如法比丘前，反抄衣，扠腰，著革屣，覆頭，通肩覆，或坐或臥。佛言：皆不應爾。
復有別住比丘，不順別住比丘法。佛言：不應爾。
復有別住比丘，不白客來比丘，不白去比丘。佛言：應白。
復有別住比丘，日日白僧。佛言：應布薩時白。若行摩那埵，應日日白。
復有別住比丘，欲遠行，白佛。佛言：應捨竟去。應作如是捨，向一如法比丘言：大德聽，我今捨別住法，後更行之。如是三說。若不捨而去，於路上見比丘，便應自說別住。諸別住比丘於路上，便廣說別住，諸白衣見言：此比丘有何罪而悔過？諸比丘以是白佛，佛言：路上不應廣說，但言：大德，我某甲比丘，行別住法，已若干日，餘若干日，大德憶持。彼比丘捨別住到餘處，應求彼僧，更行別住，彼僧應聽行別住法，若不聽，突吉羅。
復有別住比丘，受別住法已，往无比丘處住，於別住中，更犯惡罪。佛言：別住比丘不得獨住一處，不應更犯惡罪，犯者皆突吉羅。
復有諸別住比丘，受別住已，往不如法比丘處住。佛言：不應爾，彼若有一如法比丘聽住，犯者突吉羅。
復有別住比丘，與如法比丘同屋住。佛言：不應爾。
復有別住比丘，與如法比丘同浴室浴。佛言：不應爾。聽擔樵內浴室中，洗浴室掃除之，具灰土、澡豆，敷座坐，與諸比丘脫衣、革屣，為油摩身體，隨彼受者作之。
復有同別住比丘，共浴室浴。佛言：聽，但次第供給所須。
別住比丘，有三最下，最在大比丘下行，與最下臥具，最下房舍。別住比丘，有三事，隨本次，僧得施物時、自恣時、行缽時。別住比丘，有八事，失別住法，往他處不白，外來比丘不白，自出不白，他出不白，獨住一處，於別住中，更犯惡罪，與如法比丘同屋宿，不捨別住遠行，路上見比丘不白。行摩那埵，亦以八事失，除獨住一處，於不滿二十僧中行之，餘七如上。
爾時，長老優波離問佛：世尊，須提那迦蘭陁子是犯波羅夷不？佛言：初作皆不犯。又問：阿練若處比丘是犯不？佛言：犯。
有一比丘，狂病行婬，狂差生疑，問佛。佛言：狂者皆不犯。散亂心、病壞心，亦如是。
孫陁羅難陁跋耆子不捨戒行婬法，後疑問佛。佛言：犯。
有一比丘，共二根女人行婬。有一比丘，共二道合女人行婬。有一比丘共黃門行婬。有一比丘，共男子行婬。有一比丘，共小兒行婬。後皆生疑，問佛，佛言：比丘犯。
有一比丘，共小女行婬，女即死，疑犯二波羅夷，問佛。佛言：婬犯波羅夷，女死偷羅遮。
有一比丘，作木女像行婬，後疑問佛。佛言：出不淨，僧伽婆尸沙，不出，偷羅遮。泥畫女像，亦如是。
有一比丘，共象行婬，後疑問佛。佛言：犯。一切畜生，亦如是。
時王舍城有一愚信優婆夷，作是見以婬欲施是第一施，便請諸比丘施之。諸比丘言：姊妹，不應爾，是佛所制。女人復言：臥行是犯，立行不名犯。比丘即從其語，後疑問佛，佛言：犯。坐行婬女背，女動比丘不動，亦如是。
時舍衛城有愚信優婆夷，名善輕，作是見以婬欲法施是第一施，便請諸比丘施之。諸比丘言：姊妹，不應爾，是佛所制。女人復言：三處是犯，岐股、臍中一切諸處，不名犯。比丘即從其語，後疑問佛，佛言：出不淨，皆僧伽婆尸沙，不出，皆偷羅遮。
時阿練若處有比丘，露地熟眠，有女人見，於上行婬。比丘覺，見不淨汙身，復見女人從其間去，生疑問佛。佛問：汝受樂不？荅言：不受。佛言：不犯。露地熟眠，突吉羅。開房戶眠，亦如是。
復有比丘，露地熟眠，女人於上行婬，比丘覺，出時受樂，生疑問佛。佛言：犯。
毗舍離有一阿羅漢比丘，得風病，舉體強直，看病人舉著露地，入聚落為乞食，有女人來，於上行婬，行婬已，比丘男根強直如故。諸女人言：此是雄士。即以香塗、華結頭，作禮而去。看病人還，見不淨汙其身體，作是念：此比丘不修梵行，破於淨戒，我當住其布薩。又念：世尊不聽住病比丘布薩，當待其差。彼病差已，便住布薩，其語言：汝先病時破戒。荅言：我爾時病，身體強直，不能自攝，非為破戒。諸比丘以是白佛，佛言：是比丘已得阿羅漢，風病強直，不能自攝，不受樂故，不犯。看病比丘置露地而去，犯突吉羅。
時有比丘以男根刺比丘口中，後俱生疑問佛，佛言：若刺者戲，偷羅遮，受者非戲，波羅夷。若受者戲，偷羅遮，刺者非戲，波羅夷，若俱戲，俱偷羅遮，若俱非戲俱波羅夷。
時諸比丘共白衣浴室中浴，白衣取其形相，語諸女人，又身相觸，生染著心，遂致反俗作外道者。諸比丘以是白佛，佛言：不應爾，若共白衣浴室中浴，偷羅遮。
有一摩訶羅比丘，夢中與本二行婬，覺已出房，高聲大喚：我非沙門，非釋種子。諸比丘問其故，荅言：我與本二行婬。又問：汝本二今在何許？荅言：在我本生聚落。又問：彼來耶？汝往耶？荅言：彼不來，我不往？又問：云何得共行婬？荅言：夢中行婬。諸比丘以是白佛，佛言：不犯。不繫念在前眠，得突吉羅罪。
有一比丘，立小便，狗來銜其男根，生疑問佛。佛言：不犯。立小便，得突吉羅罪。比丘住處，不應畜如是畜生，犯者突吉羅。
有一比丘，男根長，以欲心自刺大便道中，生疑問佛。佛言：犯。
有一比丘，身體弱，以男根自刺口中，亦如是。
有一比丘坐禪，魔女來至其前，比丘見，生染著心，不覺起捉彼女。女便走，比丘亦走逐之，彼女至一死馬中沒，比丘便於馬上行婬，即生悔心，語諸比丘。諸比丘以是白佛，佛言：聽僧與彼比丘作波羅夷白四羯磨。
彼比丘應至僧中，脫革屣，偏袒右肩，禮僧足，䠒跪合掌，作如是白：我某甲比丘，犯婬即生悔，不覆藏，今從僧乞波羅夷羯磨，願僧與我波羅夷羯磨。如是三乞。應一知法比丘唱言：大德僧聽！此某甲比丘犯婬即生悔，不覆藏，從僧乞波羅夷羯磨。僧今與作波羅夷羯磨。若僧時到，僧忍聽。白如是。大德僧聽！此某甲比丘犯婬，乃至僧今與作波羅夷羯磨。誰諸長老忍默然，不忍者說。如是第二、第三說。僧與某甲比丘作波羅夷羯磨竟。僧忍默然故，是事如是持。佛言：彼比丘盡壽，不得授大比丘食，而自從淨人受。若布薩、自恣，作諸羯磨時，若來者善，若不來，彼此無犯。
有比丘共天女、龍女、阿修羅女行婬，生疑問佛。佛言：皆犯。
有一比丘，至他作食處，取一缽羹，生疑問佛。佛言：汝以何心取？荅言：以盜心。佛言：若直五錢，犯波羅夷，若減五錢偷羅遮。入他園中盜心取一果菜亦如是。
有一比丘，為賊所剝，諍得衣物，生疑問佛。佛言：不犯。復有比丘，為賊所剝，已入賊手，或已持去，後追奪得，生疑問佛。佛言：汝心捨未？荅言：未捨。佛言：未捨不犯，已捨便犯。
有阿練若處比丘，見野豬被箭走來，共相語言，當莫道見。獵師尋至，問比丘：見我所射豬不？荅言：何處有豬？是誰豬？无有豬。後作是念：我言无豬，將無得藏豬罪？生疑問佛，佛言：不犯。若有如是因緣，作餘語破其問，皆无罪。
有阿練若處比丘，見獵師得生鹿，繫已捨去，比丘以憐愍心解放，生疑問佛。佛言：不犯。然不應於他物，方便放之，犯者突吉羅。憐愍心，放他一切眾生，亦如是。
有比丘見拘樓荼銜肉飛，戲逐令放，生疑問佛。佛言：不犯。然不應於无益處，方便令彼失，犯者突吉羅。
有一比丘，見他牛隨路行，盜心驅，即悔而捨，生疑問佛。佛言：不犯，得偷羅遮罪。
有比丘見水漂物，盜心接得，生疑問佛。佛言：若直五錢，波羅夷。
有比丘，去祇洹不遠，見他耕田，語言：此是僧田，汝勿耕之。耕者念言：諸比丘有勢力，若訟我，或致失物，便止不耕。比丘還祇洹，問諸比丘：此是誰田？諸比丘言：是某居士田。便生疑問佛，佛言：不犯。若於無益處，作方便欲令失，皆突吉羅。
時十七群童子為賊所抄，父母啼哭懊惱。畢陵伽婆蹉乞食見之，問其意故，具以事荅。畢陵伽婆蹉即入定觀，見賊將著阿夷羅河洲上，便以神足取還，各著其家閣上，語其父母言：勿復啼哭，汝兒今皆還家，重閣上戲。後疑問佛，佛言：不犯，得突吉羅罪。
有比丘為利養故，自長己年大於他人。後疑問佛，佛言：不犯，故妄語得波逸提罪。
有一住處比丘，與白衣共井，白衣以盜心，偏多取水，比丘亦以盜心，作是念：我今何為獨不多取？未取生疑問佛，佛言：若長取他水，直五錢，波羅夷。
有比丘於彼處盜他衣，直五錢，來此賣，不直五錢，謂不犯波羅夷，生疑問佛。佛言：本處直五錢波羅夷。若於彼處不直五錢，來此賣直五錢，偷羅遮。
有比丘盜他佛經，謂是佛語无犯，後疑問佛。佛言：計紙筆功書，直五錢犯。
爾時，拘舍彌有一長者，見法得果，常供給諸比丘。長者及姊各有一子，二人常共供養長老阿酬比丘。長者臨欲終時，示阿酬寶藏處所，語言：我命終後，彼二子中，若信樂佛法，於諸比丘常无所愛者，可示此藏。言已氣絕。阿酬比丘後察二人，其子背正，而姊子信樂，便語姊子，令得寶藏。其子聞之，即往阿難所，問言：父之遺財，應屬誰耶？荅言：應屬子。便語阿難言：我父寶藏，阿酬比丘與我姑子。阿難即往語阿酬言：汝非沙門，非釋種子。阿酬荅言：我是沙門，是釋種子，自可依諸經律，共判此事。阿難言：此事居然，何須經律？時諸長老比丘皆是阿酬，而佐助之，阿難、阿酬二眾於是各別，不復和合。六年之中，共安居住處，皆不布薩自恣，聲聞遐邇，徹于梵天。
時羅睺羅遊迦維羅衛城，諸釋種子皆共出迎，具說此事：如何世尊泥洹未久，眾僧便不和合，乃經六年？我等欲和合之，不知方便。羅睺羅言：我當教汝，令彼和合。阿難尋來，諸有嬰兒皆抱迎之，以兒著地，兒必當啼。阿難必問：何不抱取？汝當荅言：若長老與阿酬和合，我等然後乃當取兒。以此方便，可令和合。
阿難須臾便至，五百釋女抱兒出迎，皆著阿難前地，兒即大啼。阿難果言：何不抱取？同聲荅言：若長老與阿酬和合，我等乃當還取此兒。阿難感其此意，又愍嬰孩，語言：姊妹取兒！我當與彼和合。便還集僧，優波離問阿難：比丘不與取，有幾種非沙門，非釋種子？荅言：有三種，自取，教人取，遣人取。又問阿酬：汝自取，教人取，遣人取不？荅言：不。又問阿難：阿酬比丘有何過？阿難言：阿酬無僭，是我之過。於是阿難僧中遍唱：是我之過，阿酬無僭。便向阿酬懺悔和合。
有一比丘，本是偷兒，語比丘：可共至彼聚落取物。諸比丘便從其語，先往取之。彼比丘於後生疑問佛：我如是教人盜，犯波羅夷不？佛言：不犯，得偷羅遮罪。
有比丘取他覆塚衣、塚上幡、塚間衣、神廟中物，他所護者，生疑問佛。佛言：他心未捨取，直五錢皆波羅夷。廟中物雖无主，而是官所護者，亦如是。
有比丘瞋他故，或燒其家，或燒其田穀林叢，生疑問佛。佛言：不犯，得偷羅遮罪。瞋故破壞他物，亦如是。
有比丘於鼠穴中，得千兩金囊，盜心取，生疑問佛。佛言：屬鼠物不犯，得偷羅遮罪。若盜心奪鳥獸物，亦如是。
有比丘於食上輒食他分，他問：誰食我分？荅言：我食。彼瞋，生疑問佛。佛言：非盜心，不犯。不應輒作同意食他分，犯者突吉羅。
有比丘蒲博賭取人物，生疑問佛。佛言：不犯，得突吉羅罪。
有二比丘，同意更相著衣，後相瞋，謗以為偷，生疑問佛。佛言：不犯。不應輒同意著他衣，犯者突吉羅。
時跋難陁與估客共道行，到關稅處，估客從跋難陁借囊，密以大價珠，著囊中還之。跋難陁不覺，出閞已，索囊中珠，跋難陁言：我不取汝珠。估客言：汝實不取，我向借汝囊，以珠著中耳。即還其珠，生疑問佛。佛言：不犯。若欲出閞人從借物還已，應抖擻看，犯者突吉羅。
時旃荼修摩那比丘尼弟子，至師檀越家詐云：師病，索三種藥粥。得已於外自食。其家婦女後往問訊言：阿夷病差不？荅言：我都不病，何以問我？便以具說。師語弟子：汝偷我粥？荅言：我實不偷，於和尚作同意取耳。生疑問佛，佛言：不以盜心不犯，得故妄語，波逸提罪。
有比丘見主人田無水，決屬他水澆之，生疑問佛。佛言：若直五錢，犯。
有高處比丘，擲他衣與下處比丘，俱生疑問佛。佛言：若盜心擲，波羅夷，無盜心取，偷羅遮；若无盜心擲，偷羅遮，盜心取，波羅夷；俱盜心，俱波羅夷，俱無盜心，俱偷羅遮。
有比丘盜心貿僧好物，生疑問佛。佛言：貿直五錢犯。
時有比丘，以石擲蛇，誤著人死，生疑問佛。佛言：汝以何心？荅言：欲擲殺蛇。佛言：人死無犯，擲蛇犯突吉羅。
有比丘殺獼猴，似人生疑，問佛。佛言：奪畜生命，犯波逸提。
有一婦人，夫行不在，傍通有身，從常供養比丘乞墮胎藥，與之兒死，母不死，生疑問佛。佛言：犯。若欲墮胎，母死，兒不死，犯偷羅遮。若俱死，犯波羅夷。若俱不死，犯偷羅遮。案腹墮胎亦如是。
有諸比丘，不樂修梵行，而不罷道，還就下賤，於高處自墜取死，墮下人上，下人死，已不死，生疑問佛。佛言：汝以何心？荅言：欲自墮死。佛言：彼死無犯，作方便自殺，皆偷羅遮。
有二比丘，先相瞋，後共道行，於路相打，一人遂死，生疑問佛。佛言：汝以何心？荅言：瞋心。佛言：无殺心不犯，瞋他比丘得波逸提罪。從今不聽相瞋未相悔謝共道行，犯者突吉羅。
有比丘，打殺鬼，生疑問佛。佛言：犯偷羅遮。
有比丘，欲殺彼，而誤殺此，生疑問佛。佛言：不犯，得偷羅遮罪。
時諸比丘為利養故，種種讚歎他戒、定、慧、解脫、解脫知見成就，而密以自美，生疑問佛。佛言：若如是等不分明自說，皆犯偷羅遮。
毗舍離有一大樹，名尼拘類，蔭五百乘車。花色比丘尼見，語諸比丘尼言：我在天上時，插耳邊華如此樹大。諸比丘尼謂無此理，種種呵責：云何比丘尼自說得過人法？以是白佛，佛言：天上實有此華，華色比丘尼實語，無犯。
毗羅茶私呵比丘身生五百癰瘡，癰瘡潰爛不可視，華色比丘尼與五百比丘尼俱共問訊，見已便笑。諸比丘尼呵責：云何無憐愍心，見比丘如此，方便笑之？華色荅言：此比丘過去世時，作大國王，名毗竭婆，我時為作第一夫人。其王強取五百童女，破其當世，以此因緣，無數百千萬歲墮大地獄，苦毒燒煮，餘報受此五百癰瘡。諸比丘尼謂無此理，種種呵責：云何比丘尼，自稱得過人法？以是白佛，佛言：彼比丘實爾，華色說實，無犯。
時長老目連語諸比丘言：我見阿耨達池有蓮華，大如車輪。諸比丘不信，謂是虛說，得過人法，以是白佛。佛言：實有此華。目連說實，無犯。
有諸比丘虛說得過人法，作如是言：我有業報因緣，天眼、天耳、他心智。後疑問佛，佛言：不犯。得偷羅遮罪。
有諸比丘虛說得過人法，作如是言：我得天眼、天耳、他心智。諸漏已盡。後疑問佛，佛言：犯。
有一婆羅門，請僧食言：大德諸羅漢來坐食。食竟言：諸羅漢還去。諸比丘生疑，問佛。佛言：人自作此讚歎，皆無犯。
有諸比丘，為利養故，坐起行立，言語安詳，以此現得道相，欲令人知，後疑問佛。佛言：如是等現異，皆犯偷羅遮。
有諸比丘，臨欲命終，應墮地獄，悉見地獄諸相，阿傍在前。又有比丘，應生天，悉見諸天宮殿，聞音樂聲，天子天女在前語言。皆以語人，生疑問佛。佛言：是應生瑞相，非妄語，無犯。
有諸比丘，本欲說餘事，後非意說過人法，生疑問佛。佛言：非是本意，不犯，得偷羅遮罪。
有諸比丘，語白衣言：若有住汝房者，皆成就如是如是道。後自往住，生疑問佛。佛言：作如是等方便，皆犯偷羅遮。
有諸比丘，自說得過人法，欲令人聞，而非人聞。又欲令非人聞，而人聞。又欲令人、非人聞，而無聞者。皆生疑問佛，佛言：皆犯偷羅遮。
時目連語諸比丘：某甲居士婦當生男。彼當產時，轉為女。波斯匿王與阿闍世王共戰，目連言：波斯匿王當勝。而反不如。後更集戰，復言：阿闍世王當勝。亦反不如，諸比丘呵責言：云何虛說得過人法。以是白佛，佛言：如目連語，但觀其前，不觀後耳。
時有比丘搔隱處不淨出，生疑問佛。佛言：汝以何心？荅言：始末無有出意。佛言：无犯。若欲出而出，僧伽婆尸沙，欲出不出，偷羅遮。以暖水浴，向火炙不淨出，皆如是。
有比丘憶行欲事，不淨出，生疑問佛。佛言：汝以何心？荅言：我憶行欲事，不淨自出。佛言：不犯，憶行欲事，突吉羅。
有比丘故以形棠衣，出不淨，謂不犯僧伽婆尸沙，問佛。佛言：如是比丘出不淨，僧伽婆尸沙，不出偷羅遮。
有比丘於女像邊，出不淨，生疑問佛。佛言：若出不淨，僧伽婆尸沙，不出偷羅遮。
時有比丘以肘築女人身，復有比丘，以缽、鉤牽女人，生疑問佛。佛言：皆犯偷羅遮。若捉其衣，牽捉其繩、杖，亦如是。
有比丘，女人在床上、船、車上、樹上，欲心搖之，生疑問佛。佛言：若如是，皆犯偷羅遮。
時有女人著青衣，比丘見語言：姊妹，汝許青？生疑問佛，佛言：犯偷羅遮。若如是因形而作惡語，皆如是。
時有夫婦共鬥不和合，比丘往和合之，生疑問佛。佛言：若夫婦義已離和合者，僧伽婆尸沙，若未離無犯。
爾時，世尊還歸舍夷，至迦維羅衛城，止尼拘類樹下。淨飯王出迎，遙見世尊容顏殊特，猶若金山，前禮佛足，而說偈言：
道成今三禮。
說此偈已，卻坐一面。佛為說種種妙法，乃至見法得果，從坐起，偏袒右肩，䠒跪合掌，白佛言：世尊，願與我出家，受具足戒。佛即觀之，見王出家，更無所得，便白王言：莫放逸，次第自當得此妙法。於是求受三歸、五戒，受五戒已，佛更為說種種妙法，示教利喜，還歸所住。
王歸宮已，庭中三唱：若欲於如來正法律中出家者聽。時摩訶波闍波提瞿曇彌聞王此唱，即與五百釋女，前後圍繞，持二新衣出到佛所，頭面禮足，白佛言：世尊，我自織此衣，今以奉上，願垂納受。佛言：可以施僧，得大果報。復如上白。佛言：可以施僧，我在僧數。復如上白。佛言：我受一，以一施僧。然後受教，施佛及僧。瞿曇彌復白佛言：願聽女人於佛正法，出家受具足戒。佛言：止止，莫作是語，所以者何？往古諸佛皆不聽女人出家。諸女人輩自依於佛，在家剃頭，著袈裟衣，勤行精進，得獲道果。未來諸佛，亦復如是。我今聽汝以此為法。瞿曇彌如上三請，佛亦如上三不聽許。於是瞿曇彌便大啼哭，禮足而退。
佛從迦維羅衛與大比丘眾千二百五十人俱，遊行人間，瞿曇彌與五百釋女，自共剃頭，著袈裟，啼泣隨後，恒於世尊宿處而宿。佛漸遊行，到舍衛城，住於祇洹，瞿曇彌及五百釋女泣涕在門。阿難晨出，見其如此，即問其故，荅言：大德，世尊不聽女人出家，受具足戒，我等是以自悲悼耳。願為啟白，令得從志。阿難即還，頭面禮足，具以白佛，佛止阿難亦如上說。
阿難復白佛言：佛生少日，母便命終，瞿曇彌乳養世尊，至于長大，有此大恩，如何不報？佛言：我於瞿曇彌亦有大恩，其依我故，識佛法僧而生敬信。若人依善知識，識佛法僧，生信敬者，於彼人所，若以衣食醫藥盡壽供養，所不能報。
阿難復白佛言：若女人出家，受具足戒，能得沙門四道果不？佛言：能得。阿難言：若得四道，世尊何為不聽出家，受具足戒？佛言：今聽瞿曇彌受八不可越法，便是出家，得具足戒。何謂八？比丘尼半月應從比丘眾乞教誡人；比丘尼不應於無比丘處夏安居；比丘尼自恣時，應從比丘眾請三事見聞疑罪；式叉摩那學二歲戒已，應在二部僧中受具足戒；比丘尼不得罵比丘，不得於白衣家，說比丘破戒、破威儀、破見；比丘尼不應舉比丘罪，而比丘得呵比丘尼；比丘尼犯麤惡罪，應在二部僧中半月行摩那埵，半月行摩那埵已，應各二十僧中求出罪；比丘尼雖受戒百歲故，應禮拜起迎新受戒比丘。
阿難受教，即出語瞿曇彌：汝諦聽，我說佛所教。瞿曇彌更整衣服，遙禮佛足，長跪合掌，一心而聽，阿難具說如上。瞿曇彌言：猶如年少男女淨潔自喜，沐浴身體，著新淨衣，有人惠與瞻婆花鬘、婆師華鬘、優缽羅華鬘、阿提目多伽花鬘，其人歡喜，兩手捧取，舉著頭上，我今頂受世尊法教，亦復如是。復白阿難：願更為我入白世尊云：我已頂受八法，於八法中，欲乞一願，願聽比丘尼隨大小禮比丘，如何百歲比丘尼禮新受戒比丘？阿難復為白佛，佛告阿難：若我聽比丘尼隨大小禮比丘者，無有是處。女人有五㝵，不得作天帝釋、魔天王、梵天王、轉輪聖王、三界法王。若不聽女人出家受具足戒，佛之正法住世千歲，今聽出家則減五百年，猶如人家多女少男，當知其家衰滅不久。又告阿難：若女人不於我法出家受具足戒，我般泥洹後，諸優婆塞、優婆夷，當持四供，隨比丘後白言：大德，憐愍我，受我供養。若出門見，便當牽臂言：大德於我有恩，乞蹔過坐，使我獲安。若道路相逢，皆當解髮，拂比丘足，布令蹈上。今聽出家，此事殆盡。阿難聞已，悲恨流淚，白佛言：世尊，我先不聞不知此法，求聽女人出家受具足戒，若我先知，豈當三請？佛告阿難：勿復啼泣，魔蔽汝心，是故爾耳。今聽女人出家受具足戒，應當隨順我之所制，不得有違，我所不制，不得妄制。阿難即出，具以佛教語瞿曇彌，瞿曇彌歡喜奉行，即成出家受具足戒。復白阿難：此五百釋女今當云何受具足戒，願更為白。阿難即以白佛，佛言：即聽波闍波提比丘尼為作和尚，在比丘十眾中，白四羯磨，受具足戒。聽一時羯磨三人，不得至四。
既受戒已，摩訶波闍波提比丘尼與五百比丘尼俱到佛所，頭面禮足，白佛言：世尊，我等云何著衣？佛言：如比丘法。又白：云何食？荅言：聽乞食。又白：云何布薩？荅言：聽別布薩，半月從比丘僧，乞教誡人。又白：云何結安居？荅言：聽於屋下結三月安居。又白：云何自恣？荅言：聽別自恣，往比丘僧中，請見聞疑罪。又白：云何受迦絺那衣？荅言：聽白二羯磨，四月日受。又白：云何畜皮革？荅言：聽作行來革屣。又白：云何滅諍？佛言：聽以七滅諍法，滅四事諍。
爾時，諸比丘尼不先授弟子二歲戒，便授大戒，愚痴無知，不能學戒，以是白佛。佛言：不應爾，犯者突吉羅。應如是先授，二歲不得殺生，二歲不得偷盜，二歲不得婬，二歲不得妄語，二歲不得飲酒，二歲不得非時食。
時有一比丘尼，媒嫁犯僧伽婆尸沙，不知云何，以是白佛。佛以是事集二部僧，告諸比丘：聽二部僧白四羯磨，與彼比丘尼半月摩那埵。
彼比丘尼應到僧中，偏袒右肩，脫革屣，禮二部僧足，白言：大德僧聽！我某甲比丘尼媒嫁，犯僧伽婆尸沙罪，今從僧乞半月摩那埵。願僧與我半月摩那埵。如是三乞。應一比丘唱言：大德僧聽！此某甲比丘尼媒嫁，犯僧伽婆尸沙罪，從僧乞半月摩那埵。僧今與半月摩那埵。若僧時到，僧忍聽。白如是。
大德僧聽！此某甲比丘尼媒嫁，犯僧伽婆尸沙罪，從僧乞半月摩那埵。僧今與半月摩那埵。誰諸長老忍，默然，不忍者說。如是三說。
僧已與某甲比丘尼，半月摩那埵竟。僧忍默然故，是事如是持。
僧既與行摩那埵，應晨起，掃灑比丘尼住處諸房，泥治壁、地，應有水處，皆取令滿，諸有可作皆應作之。若客比丘尼來，比丘尼去，亦皆應白。又應將一比丘尼為伴，至比丘住處，若有可作，皆應如上作之，若客比丘來，若比丘去，亦皆應白，日欲暮，還比丘尼住處。如是半月行已，於二部僧各二十人中，求出罪羯磨，如比丘法。
時諸比丘尼不禮比丘，無人教誡，愚痴無知，不能學戒，以是白佛。佛呵責言：我先說八不可越法，百歲比丘尼禮新受戒比丘，云何於今而不禮敬？呵已告諸比丘：從今聽諸比丘隨次禮上座，諸比丘尼禮一切比丘，亦隨次自相禮，式叉摩那禮一切比丘、比丘尼，亦隨次自相禮，沙彌亦如是，沙彌尼禮一切比丘、比丘尼、式叉摩那、沙彌，亦隨次自相禮。
有比丘尼，在高處禮下處比丘，或在比丘後，或於傍邊禮，或手捉足，或膝著地禮，以是白佛。佛言：皆不應爾。聽比丘尼去比丘不近不遠，合掌低頭，作是言：和南。
時諸比丘尼髮長。佛言：應求女人剃之。若無女人，聽使男子，但不得獨，不得令捉，有餘比丘尼伴為捉，然後使剃。
時諸比丘尼從比丘尼受經，誦不能得。復有一比丘尼，從比丘尼受一波羅提木叉，多日不能得，後從比丘受即得。以是白佛，佛言：聽比丘尼從比丘受經。若經中有麤惡語，聽書授，若不知書，聽隔障授，若無障隔，聽相背授。
有諸比丘尼與比丘共布薩，見比丘犯罪，便欲舉之。以是白佛，佛言：比丘尼不得共比丘布薩，應半月請一比丘，令從比丘僧乞教誡人。諸比丘不肯為乞，佛言：聽比丘尼為作供養缽囊、漉水囊、腰繩、香油、前食後食。或未布薩為白，或已布薩乃白。佛言：不應爾，應於唱說不來諸比丘欲清淨時，從坐起，在僧前立白言：大德僧聽！某精舍和合比丘尼僧頂禮和合比丘僧足，乞教誡人。若僧先已差教誡人，上座應荅：從某甲比丘受。若僧無所差人，有能說法者，應荅：往某甲比丘邊受。若復無者，應荅：此無差教誡人，又無能說法者，汝等莫放逸。諸比丘尼明日應來問：乞教誡比丘竟，為白僧不？此比丘應傳上座語語之。
有諸比丘尼共比丘自恣，比丘尼欲往阿練若處，就比丘自恣，道中遇賊水火，有命難、梵行難、衣缽難，又更相待，稽留自恣。以是白佛，佛言：比丘尼不得共比丘自恣，應別自恣，從比丘僧請見聞疑罪。
時聚落中無比丘，諸比丘尼往阿練若處請見聞疑罪，或道遠不達，或彼比丘不為和合，遂不得請。以是白佛，佛言：聽阿練若處比丘為比丘尼來聚落自恣，為其和合。諸比丘尼應先集眾自恣，然後差比丘尼，就比丘僧請見聞疑罪。至已，偏袒右肩，脫革屣，遙禮僧足，然後入僧中，合掌曲身，白言：某精舍和合比丘尼僧，頂禮和合比丘僧足。我等比丘尼僧和合，請大德僧自恣，說見聞疑罪。如是三請。
時諸比丘語波闍波提比丘尼言：汝無和尚，不成出家受具足戒。彼便生疑，以是白佛。佛言：汝受八不可越法時，已是出家受具足戒。
有比丘尼，誘弄比丘言：我是族姓，禮儀備舉女工具足，意欲給侍。彼比丘便生染著心，不復樂道，遂致反俗。諸比丘以是白佛，佛言：比丘尼不應誘弄比丘，犯者突吉羅。
有諸比丘尼，來比丘住處，或露胸脅，或露䏶膞，諸比丘見，生染著心，不復樂道，遂致反俗。諸比丘以是白佛，佛言：不應爾。從今不聽比丘尼入比丘住處。既不得入，便無教誡，愚闇無知，不能學戒，以是白佛。佛言：若如法比丘尼聽入，亦應喚來。既喚不來。佛言：喚不來，突吉羅。
時諸比丘尼不共比丘語，無人教誡，愚闇無知，不能學戒。諸比丘尼以是白佛，佛言：不應爾，犯者突吉羅。
時優蹉比丘尼數數犯罪，比丘尼僧與作不見罪羯磨，便啼哭言：我愚痴，僧與我作不見罪羯磨，我或於中更犯麤罪，願僧為我解此羯磨。諸比丘尼以是白佛，佛言：不應為解羯磨，應白二羯磨差一比丘尼，伴之共語共同行止。
一比丘尼唱言：阿姨僧聽！今差某甲比丘尼，伴優蹉比丘尼共語共同行止。若僧時到，僧忍聽。白如是。阿姨僧聽！今差某甲比丘尼，伴優蹉比丘尼共語共同行止。誰諸阿姨忍默然，不忍者說。僧已差某甲比丘尼伴優蹉比丘尼竟。僧忍默然故，是事如是持。
有比丘尼月水出，污腳及衣，入聚落乞食，諸白衣見，譏呵。佛言：若比丘尼月水出時，不聽入聚落乞食，聽聚糧，亦聽弟子并為乞。若無弟子，聽著月水衣乞食。
有諸貴姓女出家，不著覆肩衣，諸白衣見其肩臂，共調弄之，皆懷慚恥。諸比丘尼以是白佛，佛言：聽著覆肩衣。
時諸比丘尼弟子學二歲戒，不合意，便與受具足戒。佛言：不應爾，犯者突吉羅。從今聽合和尚、阿闍梨意，乃為集十眾，至受戒處，將欲受戒。又著眼見耳不聞處，和尚應為求羯磨師及教誡師。得已，羯磨師應羯磨，教誡師令出外，教唱言：阿姨僧聽！某甲求某甲，受具足戒，某甲作教誡師。若僧時到，僧忍聽。白如是。彼教誡師應行初法，先問和尚，此欲受具足戒人學二歲戒日滿不？衣缽具不？若言不具，應語令具。若言具，復應問，為是己有，為是借？若言借，應語借主捨與。然後乃往欲受戒人所，語言：汝莫恐怖，須臾當著汝於高勝處。若先不諳悉，應小披衣觀看，無遮受戒法不。問言：何者是汝僧伽梨、憂多羅僧、安陁會、覆肩衣、水浴衣？彼若不識，應語令識，次與受衣缽，如比丘中說。復應語言：汝某甲聽！今是實語時，我今問汝，若有當言有，若無當言無。女人有如是病，癩病、白癩病、乾痟病、顛狂病、癰、疽、漏病、脂出病，如是等重病汝有不？不負債不？非他婦不？夫主聽不？不屬官不？非婢不？是人不？是女人不？女根具足不？汝非黃門不？非石女不？非二道合不？月水出不？不常出不？學二歲戒日滿不？已求和尚未？父母聽不？欲受具足戒不？如我今問，後僧中亦當如是問汝，汝亦當如是荅。彼教誡師應還僧中，立白言：我已問竟。羯磨師應白僧言：阿姨僧聽！某甲求某甲，受具足戒，某甲已問竟，今聽將來。若僧時到，僧忍聽。白如是。教師應往將來，教禮僧足，禮已，將至羯磨師前，教䠒跪合掌，向羯磨師，從僧乞受具足戒。教言：我某甲，求某甲和尚，受具足戒。今從僧乞受具足戒，和尚某甲。僧濟拔我，憐愍故。如是三乞，教師然後還復坐。羯磨師應白僧：阿姨僧聽！此某甲，求某甲受具足戒。彼從僧乞受具足戒，和尚某甲。我今於僧中，問諸難事。若僧時到，僧忍聽。白如是。應語言：汝聽！今是實語時，我今問汝，若有便言有，若無便言無。乃至欲受戒不皆如上問。如上問已，羯磨師復應唱言：阿姨僧聽！此某甲，求某甲受具足戒。彼從僧乞受具足戒。自說無諸難事，學二歲戒滿，五衣缽具，已求和尚，父母已聽，欲受具足戒。僧今與某甲受具足戒，和尚某甲。若僧時到，僧忍聽。白如是。阿姨僧聽！某甲求某甲受具足戒。乃至和尚某甲。誰諸阿姨忍默然，不忍者說。如是第二、第三說。僧已與某甲受具足戒，和尚某甲竟。僧忍默然故，是事如是持。
彼和尚、阿闍梨復應集十比丘尼僧，將受戒人往比丘僧中，在比丘羯磨師前小遠，兩膝著地，乞受具足戒。羯磨師應教言：我某甲，求某甲和尚，受具足戒。已於一眾中，受具足戒竟。清淨無諸難事，已學二歲戒滿，衣缽具足，已求和尚，父母已聽，不犯麤惡罪，欲受具足戒。今從僧乞受具足戒，和尚某甲。僧濟拔我，憐愍故。如是三乞。三乞已，羯磨師應白：大德僧聽！此某甲求某甲，受具足戒，已於一眾中，受具足戒竟，清淨無諸難事，已學二歲戒滿，先所應作已作，衣缽具足，已求和尚，父母已聽，不犯麤惡罪，欲受具足戒。今從僧乞受具足戒，和尚某甲。僧今與某甲，受具足戒，和尚某甲。若僧時到，僧忍聽。白如是。大德僧聽！此某甲求某甲受具足戒。乃至僧今與某甲受具足戒，和尚某甲。誰諸長老忍默然，不忍者說。如是第二、第三說。僧已與某甲受具足戒，和尚某甲竟。僧忍默然故，是事如是持。
復應語言：某甲聽！如來應供等正覺說八波羅夷法，若比丘尼犯此一一法，非比丘尼，非釋種女。一切不得婬，乃至以染著心，看他男子。若比丘尼，行婬法乃至畜生，非比丘尼，非釋種女。是中盡形壽不應犯，若能持當言能。一切不得偷盜，乃至草葉，若比丘尼，若聚落若空地，他所守護物，盜五錢若過五錢，非比丘尼，非釋種女。是中盡壽不得犯，若能持當言能。一切不得殺生，乃至蟻子，若比丘尼，若人若似人自手斷命，持刀授與，教人殺，教死讚死，非比丘尼，非釋種女。是中盡壽不應犯，若能持當言能。一切不得妄語，乃至戲笑。若比丘尼自無過人法，若言有諸禪、解脫、三昧、正受若道若果，非比丘尼，非釋種女。是中盡壽不應犯，若能持當言能。一切不得親近男子。若比丘尼，欲盛變心，摩觸男子身髮已下，膝已上，若男子作如此摩觸，亦不得受，若案，若掐，若舉，若下，若捉，若牽，非比丘尼，非釋種女。是中盡壽不應犯，若能持當言能。一切不得與男子共住共語。若比丘尼，欲盛變心，受男子若捉手，若捉衣，若期行，若獨共行，若獨共住，若獨共語，若獨共坐，若以身相近，具是八事，非比丘尼，非釋種女。是中盡壽不應犯，若能持當言能。一切不得隨順非法比丘語。若比丘尼，知和合比丘僧如法舉比丘，而隨順此比丘，諸比丘尼語言：姊妹，此比丘為和合比丘僧如法舉，汝莫隨順。如是諫，堅持不捨，應第二、第三諫。第二、第三諫捨是事善，不捨者，非比丘尼，非釋種女。是中盡壽不應犯，若能持當言能。一切不應覆藏他麤惡罪。若比丘尼，知他比丘尼犯波羅夷罪，彼後時若罷道，若死，若遠行，若被舉，若根變，語諸比丘尼作如是語：我先知是比丘尼犯波羅夷罪。不白僧，不向人說，非比丘尼，非釋種女。是中盡壽不應犯，若能持當言能。諸佛世尊善能說喻示現現事，猶如鍼鼻破，不復任鍼用；猶如人死，終不能以此身更生；猶如多羅樹心斷，不生不長；猶如石破，不可還合。若比丘尼於此八法，犯一一法，還得比丘尼，無有是處。
復應語言：汝某甲聽！如來應供等正覺說是八不可越法，汝盡形壽不應越：比丘尼半月應從比丘眾乞教誡人；比丘尼不應於無比丘處夏安居；比丘尼自恣時，應從比丘眾請三事見聞疑罪；式叉摩那學二歲戒已，應在二部僧中受具足戒；比丘尼不得罵比丘，不得於白衣家，說比丘破威儀、破戒、破見；比丘尼不應舉比丘罪，比丘得呵比丘尼；比丘尼犯麤惡罪，應在二部僧中，半月行摩那埵，半月行摩那埵已，應各二十僧中求出罪；比丘尼雖先受戒百歲故，應禮拜起迎新受戒比丘。
復應語言：汝某甲聽！如來應供等正覺說是四依法，盡壽依是出家，受具足戒。依糞掃衣出家，受具足戒，若能當言能。若得長衣，劫貝衣、欽婆羅衣、俱捨耶衣、芻摩衣、芻彌衣、婆舍那衣、阿呵那衣、瞿茶伽衣、麻衣，應受。依乞食法出家，受具足戒，若能當言能。若得長食，僧食、前食、後食、請食應受。依麤弊臥具出家，受具足戒，若能當言能。若長得庵屋、重屋、大小房、方圓屋應受。依下賤藥出家，受具足戒，若能當言能。若長得酥、油、蜜、石蜜應受。
復應語言：某甲聽！汝已白四羯磨受具足戒竟，羯磨如法。諸天、龍、鬼神、乾闥婆常作是願：我等何時當得人身出家，受具足戒？汝今已得，如人得受王位，汝今受比丘尼法亦如是。汝當忍，易共語，易受教誡。當學三戒，滅三毒，出三界，成阿羅漢果。餘所不知者，和尚、阿闍梨當為汝說。
時有一婬女，名半迦尸，於正法律出家，欲往阿練若住處受具足戒，諸賊聞之，欲逆道伺取，彼女人亦聞，不敢去。諸比丘尼以是白佛，佛言：聽白四羯磨，遙為受具足戒。彼和尚、阿闍梨先為集十比丘尼僧，與受戒竟，置受戒人著一處，將十比丘尼僧往阿練若處，皆禮比丘僧足，羯磨師為從僧乞戒言：大德僧聽！某甲求某甲，受具足戒，已於一眾中，受具足戒竟，清淨無諸難事，已學二歲戒滿，先所應作已作，衣缽具足，已求和尚，父母聽許，不犯麤惡罪，欲受具足戒。今從僧乞受具足戒，和尚某甲。願僧濟拔之，憐愍故。如是三乞。比丘羯磨師應以其乞辭，如上白四羯磨。羯磨已，和尚、阿闍梨將十比丘尼僧，還至本受戒處，呼受戒人，令禮僧足，在羯磨師前䠒跪合掌，羯磨師為說僧所作白四羯磨，令聽已，然後如上具說八墮法、四譬喻法、八不可越法、四依法乃至餘所不知者，和尚、阿闍梨當為汝說。
有諸比丘尼著光色衣以為飾好，諸白衣譏呵言：此比丘尼似婬女，欲求男子。諸比丘尼以是白佛，佛言：不應爾，犯者突吉羅。
有諸比丘尼畫眼。佛言：不應爾，犯者突吉羅。
有諸比丘尼患眼須畫。佛言：病者聽畫。
有諸比丘尼在比丘前行。佛言：不應爾，犯者突吉羅。
有諸比丘尼遙見比丘來，便住不敢前去，妨乞食。佛言：若去遠者，聽在前行。
有諸比丘尼在比丘前嗅氣唾地。佛言：不應爾，犯者突吉羅。
有諸比丘尼加趺坐，月水出，污腳跟，人見譏呵。又有一比丘尼，加趺坐，蜣蜋虫入女根中，以此致病。白佛，佛言：一切比丘尼皆應累趺坐。若加趺坐，應互伸一腳，犯者突吉羅。
有居士欲與比丘尼貿易住處，諸比丘尼不敢。佛言：聽與貿易。
有諸比丘尼如刺靴法，張衣刺。佛言：不應爾，若衣捲縮，聽安䋟。
有諸比丘尼，於住處處處大小便臭穢。佛言：不應爾，犯者突吉羅，應作廁。
諸比丘尼深作廁坑，落胎著中，除糞人見，譏呵言：此輩常讚歎離欲，欲想、欲熱，而行其事，恐人知，落胎廁中，何不罷道，受五欲樂？諸比丘尼以是白佛，佛言：不應深作廁坑，極深聽捲手一肘，小作口。
有諸比丘尼以缽及囊盛胎，晨朝棄之。時波斯匿王邊境有事，遣軍征之，有信樂佛法者，作是念：我今當先與出家人食然後乃行。即遣信覓，遇見彼比丘尼，請還施食。比丘尼言：汝並前去，我隨後往。便苦請之，強將俱還，出缽下食見小兒胎，便種種譏呵言：此等常說慈愍，護念眾生，而今親自殺兒，無沙門行，破沙門法。諸比丘尼以是白諸比丘，諸比丘以是白佛。佛言：若比丘尼乞食時，見比丘，應出缽示。諸比丘尼便都出缽，傾側示之，以妨乞食。佛言：但粗示，令知其空。
有比丘尼產一男兒，不知云何，以是白佛。佛言：聽白二羯磨，差一比丘尼伴之。應一比丘尼僧中唱言：阿姨僧聽！此某甲比丘尼生男兒，今差某甲比丘尼伴之。若僧時到，僧忍聽。白如是。阿姨僧聽！此某甲比丘尼生男兒，今差某甲比丘尼伴之。誰諸阿姨忍默然，不忍者說。僧已差某甲比丘尼伴某甲比丘尼竟。僧忍默然故，是事如是持。二比丘尼捉兒生疑。佛言：無犯。二比丘尼共兒眠生疑。佛言：亦無犯。莊嚴兒共嗚。佛言：不應爾，聽洗浴與乳哺。若離懷抱，應與比丘令出家。若不欲令出家，應與親親養，令長成。
有諸比丘尼比丘僧請，不次第往。佛言：不應爾，應次第差往。
有諸比丘尼入聚落不繫下衣，墮地露形。佛言：應以腰繩繫之。作腰繩太長。佛言：聽繞腰一匝。作腰繩太廣。佛言：極廣聽廣一指。作雜色腰繩。佛言：不應爾，聽純一色。
有諸比丘尼著輕衣入聚落，風吹露形。佛言：聽上下安鉤，紐帶繫之。有諸貴姓女出家，擎缽乞食手寄。佛言：聽作絡囊，盛缽乞食。挂腋下，汗污塵入。佛言：聽作覆缽巾。
有諸比丘尼作蠱道，欲殺眾生。佛言：若作蠱道，欲殺眾生，偷羅遮。作咒術，起死人，欲殺眾生，亦如是。
有諸比丘尼畜種種雜色衣，諸白衣譏呵言：此諸比丘尼正似婬女。佛言：不應爾，犯者突吉羅。
諸比丘有宿食，諸比丘尼無食，不敢與。佛言：聽與，無犯。比丘尼宿食與比丘，亦如是。
有諸比丘至比丘尼住處，無淨人授食。佛言：無淨人時，聽比丘尼授食與比丘，無犯。比丘授食與比丘尼，亦如是。
有諸比丘尼作酒沽，多人譏呵。佛言：不應爾，犯者偷羅遮。
有諸比丘尼畜田、犁、牛、奴，自看耕種。諸白衣譏呵：此諸比丘尼亦自看耕田，與我何異？佛言：不應自看，應使淨人知，犯者突吉羅。
有諸比丘尼出息，多人譏呵。佛言：不應爾，犯者偷羅遮。
有諸比丘尼畜婬女，坐肆賃之，多人譏呵。佛言：不應爾，犯者偷羅遮。
有諸比丘尼壓油賣，多人譏呵。佛言：不應爾，犯者偷羅遮。
有諸比丘尼躂腳戲，多人譏呵。佛言：不應爾，犯者突吉羅。懸繩自挂戲，亦如是。
有諸比丘尼住處失火。佛言：應打揵搥若唱令集，皆共救火，土坋水澆，以水漬衣撲滅。
時有眾多居士，請比丘尼僧食。諸比丘尼晨朝著衣持缽，到請家方相問大小，日時遂過。居士譏呵：此諸比丘尼正似婆羅門女，相問知經多少，多者為大。我今設供，日時已過，當如之何？以是白佛，佛言：若大眾會時，聽上座八人相問大小以次坐，餘人得座便坐。
爾時，世尊泥洹未久，大迦葉在毗舍離，獼猴水邊重閣講堂，與大比丘僧五百人俱，皆是阿羅漢，唯除阿難。告諸比丘：昔吾從波旬國向拘夷城二國中間，聞佛世尊已般泥洹，我時中心迷亂，不能自攝。諸聚落比丘、比丘尼、優婆塞、優婆夷，或躄或踊，宛轉于地，莫不哀號，嘆速嘆疾，世間虛空，世間眼滅。時跋難陁先遊於彼，止眾人言：彼長老常言，應行是，不應行是。應學是，不應學是。我等於今始脫此苦，任意所為無復拘㝵，何為相與而共啼哭？吾聞其語，倍復憂毒！佛雖泥洹，比尼現在，應同勖勉，共結集之，勿令跋難陁等，別立眷屬，以破正法。諸比丘咸以為善，白迦葉言：阿難常侍世尊，聰睿多聞，具持法藏，今應聽在集比尼數。迦葉言：阿難猶在學地，或隨愛恚痴畏，不應容之。
時阿難在毗舍離，恒為四眾晝夜說法，眾人來往，殆若佛在。有跋耆比丘，於彼閣上坐禪，以此鬧亂，不得遊諸解脫三昧，作是念：阿難今於學地應有所作，為無所作？而常在憒鬧，多有所說？既入定觀，見應有所作，復作是念：我今當為說厭離法，使其因悟。便往阿難所，為說偈言：靜處坐樹下，心趣於泥洹，汝禪莫放逸，多說何所為？諸比丘亦語阿難言：汝應速有所作，大迦葉今欲集比尼法，而不聽汝在此數中。阿難既聞跋耆比丘所說偈，又聞迦葉不聽在集比尼數，初中後夜，勤經行思惟，望得解脫，而未能得，後夜垂過，身體疲極，欲小偃臥，頭未至枕，豁然漏盡。
諸比丘知，即白迦葉：阿難昨夜已得解脫，今應聽在集比尼數。迦葉即聽。於是迦葉作是念：何許多有飲食、床坐、臥具，可得以資給集比尼？唯見王舍城足以資給，便於僧中唱言：此中五百阿羅漢應往王舍城安居，餘一人不得去。作是制已，五百羅漢至王舍城，於夏初月，補治房舍、臥具，二月遊戲諸禪解脫，三月然後共集一處。於是迦葉白僧言：大德僧聽！我今於僧中，問優波離比尼義，若僧時到，僧忍聽。白如是。時優波離亦白僧言：大德僧聽！我今當荅迦葉比尼義，若僧時到，僧忍聽。白如是。
迦葉即問優波離：佛於何處制初戒？優波離言：在毗舍離。又問：因誰制？荅言：因須提那迦蘭陁子。又問：以何事制？荅言：共本二行婬。又問：有二制不？荅言：有，比丘共獼猴行婬。迦葉復問：於何處制第二戒？荅言：在王舍城。又問：因誰制？荅言：因達膩咤。又問：以何事制？荅言：盜瓶沙王材。迦葉復問：於何處制第三戒？荅言：在毗舍離。又問：因誰制？荅言：因眾多比丘。又問：以何事制？荅言：自相害命。迦葉復問：於何處制第四戒？荅言：在毗舍離。又問：因誰制？荅言：因婆求摩河諸比丘。又問：以何事制？荅言：虛稱得過人法。迦葉作如是等問一切比尼已，於僧中唱言：此是比丘比尼，此是比丘尼比尼，合名為比尼藏。
迦葉復白僧言：大德僧聽！我今欲於僧中問阿難修多羅義，若僧時到，僧忍聽。白如是。阿難亦白僧言：大德僧聽！我今當荅迦葉修多羅義，若僧時到，僧忍聽。白如是。迦葉即問阿難言：佛在何處，說增一經？在何處說增十經、大因緣經、僧祇陁經、沙門果經、梵動經？何等經因比丘說？何等經因比丘尼、優婆塞、優婆夷、諸天子天女說？阿難皆隨佛說而荅。迦葉如是問一切修多羅已，僧中唱言：此是長經，今集為一部，名長阿含。此是不長不短，今集為一部，名為中阿含。此是雜說，為比丘、比丘尼、優婆塞、優婆夷、天子、天女說，今集為一部，名雜阿含。此是從一法，增至十一法，今集為一部，名增一阿含。自餘雜說今集為一部，名為雜藏。合名為修多羅藏。我等已集法竟，從今已後，佛所不制不應妄制，若已制不得有違。如佛所教，應謹學之。
阿難復白迦葉言：我親從佛聞：吾般泥洹後，若欲除小小戒，聽除。迦葉即問：汝欲以何為小小戒？荅言：不知。又問：何故？荅言：不問世尊。又問：何故不知不問？荅言：時佛身痛，恐以惱亂。迦葉詰言：汝不問此義，犯突吉羅，應自見罪悔過。阿難言：大德，我非不敬戒，不問此義，恐惱亂世尊，是故不敢。我於是中不見罪相，敬信大德，今當悔過。
迦葉復詰阿難言：汝為世尊縫僧伽梨，以腳指押，犯突吉羅，亦應見罪悔過。阿難言：我非不敬佛，無人捉䋟，是以腳押。我於是中亦不見罪相，敬信大德，今當悔過。
迦葉復詰阿難言：汝三請世尊，求聽女人於正法出家，犯突吉羅，亦應見罪悔過。阿難言：我非不敬法，但摩訶波闍波提瞿曇彌，長養世尊至大出家，致成大道，此功應報，是以三請。我於此中亦不見罪相，敬信大德，今當悔過。
迦葉復詰阿難言：佛臨泥洹，現相語汝：若有得四神足，欲住壽一劫若過一劫，便可得之。如來成就無量定法。如是三反現相語汝，汝不請佛住世一劫若過一劫，犯突吉羅，亦應見罪悔過。阿難言：我非不欲請佛久住，惡魔波旬厭蔽我心，是故致此。我於此中亦不見罪相，敬信大德，今當悔過。
迦葉復詰阿難言：佛昔從汝三反索水，汝竟不奉，犯突吉羅，亦應見罪悔過。阿難言：我非不欲奉，時有五百乘車，上流厲渡，水濁未清，恐以致患，是以不奉。我於此中亦不見罪相，敬信大德，今當悔過。
迦葉復詰阿難言：汝聽女人先禮舍利，犯突吉羅，亦應見罪悔過。阿難言：我非欲使女人先禮舍利，恐其日暮，不得入城，是以聽之。我於此中亦不見罪相，敬信大德，今當悔過。阿難敬信大迦葉故，即於眾僧中，作六突吉羅悔過。
迦葉復詰阿難言：若我等以眾學法為小小戒，餘比丘便言，至四波羅提提舍尼，亦是小小戒。若我等以至四波羅提提舍尼為小小戒，餘比丘便復言，至波逸提，亦是小小戒。若我等以至波逸提為小小戒，餘比丘便復言，至尼薩耆波逸提，亦是小小戒。俄成四種，何可得定？迦葉復言：我等不知小小戒相而妄除者，諸外道輩當作是語：沙門釋子其法如煙，師在之時所制皆行，般泥洹後不肯復學。迦葉復於僧中唱言：我等已集法竟。若佛所不制，不應妄制，若已制，不得有違，如佛所教，應謹學之。
時長老富蘭那在南方，聞佛於拘夷城般泥洹，諸長老比丘共集王舍城，論比尼法，自與眷屬，如屈伸臂頃，來到眾中，語迦葉言：我聞佛泥洹，上座比丘皆共集此，論比尼法。為實爾不？迦葉荅言：大德，實爾。富蘭那言：可更論之。迦葉即如上說論。論已，富蘭那語迦葉言：我親從佛聞：內宿，內熟，自熟，自持食從人受，自取果食，就池水受，無淨人淨果除核食之。迦葉荅言：大德，此七條者，佛在毗舍離，時世飢饉，乞食難得，故㩲聽之。後即於彼還更制四，至舍衛城，復還制三。富蘭那言：世尊不應制已還聽，聽已還制。迦葉荅言：佛是法主，於法自在，制已還聽，聽已還制，有何等咎？富蘭那言：我忍餘事，於此七條，不能行之。迦葉復於僧中唱言：若佛所不制，不應妄制，若已制，不得有違，如佛所教，應謹學之。
爾時，拘舍彌闡陁比丘觸惱眾僧，不共和合。有一比丘安居竟往迦葉所，具以事白。迦葉語阿難言：汝往拘舍彌，以佛語、僧語作梵壇法罰之。阿難受使，與五百比丘俱往。闡陁聞阿難與五百比丘來，出迎，問阿難言：何故來此？將無與我欲作不益耶？荅言：乃欲益汝。闡陁言：云何益我？荅言：今當以佛語、僧語作梵壇法罰汝。即問：云何為梵壇法？荅言：梵壇法者，一切比丘、比丘尼、優婆塞、優婆夷不得共汝來往交言。闡陁聞已，悶絕躄地，語阿難言：此豈不名殺於我耶？阿難言：我親從佛聞，汝當從我得道，汝起，為汝說法。彼便起聽，阿難為說種種妙法，示教利喜，即遠塵離垢，於諸法中，得法眼淨。
集比尼法時，長老阿若憍陳如為第一上座，富蘭那為第二上座，曇彌為第三上座，陁婆迦葉為第四上座，跋陁迦葉為第五上座，大迦葉為第六上座，優波離為第七上座，阿那律為第八上座，凡五百阿羅漢不多不少，是故名五百集法。
佛泥洹後百歲，毗舍離諸跋耆比丘始起十非法：一、鹽薑合共宿淨；二、兩指抄食食淨；三、復坐食淨；四、趣聚落食淨；五、酥、油、蜜、石蜜和酪淨；六、飲闍樓伽酒淨；七、作坐具隨意大小淨；八、習先所習淨；九、求聽淨；十、受畜金銀錢凈。
彼諸比丘常以月八日、十四日、十五日，盛滿缽水，集坐多人眾處，持缽著前，以為吉祥，要人求施。時諸白衣男女大小，經過前者，便指缽水言：此中吉祥，可與衣缽、革屣、藥直。有欲與者與之，不欲與者，便譏呵言：沙門釋子不受畜金、銀及錢，設人自與，不得眼視，而今云何作此求施？
時長老耶舍迦蘭陁子，在彼獼猴水邊重閣講堂，語諸比丘言：汝莫作此求施，我親從佛聞，若有非法求施，施非法求，二俱得罪。語諸比丘已，復語諸白衣男女大小：汝等莫作此施，我親從佛聞，若非法求施，施非法求，二俱得罪。
彼諸比丘得金銀錢已，語耶舍言：大德可受此分。荅言：我不受非法求得施分。復語言：若不自受，可以施僧。荅言：我既不受，云何施僧？於是諸比丘便以耶舍前教白衣為罵白衣，與作下意羯磨。羯磨已，耶舍言：我親從佛聞，若僧與作下意羯磨，應差一比丘為伴謝諸白衣。諸比丘便白二羯磨，差一比丘伴之。
耶舍即將至白衣所，正值五百優婆塞聚在一處，便語之言：諸君當知，是法我說是法，非法我說非法，是比尼我說是比尼，非比尼我說非比尼，是佛教我說是佛教，非佛教我說非佛教，我先所說使諸優婆塞瞋，今來謝過。諸優婆塞皆大驚言：大德，何時為我等說是法，是比尼，是佛教，使我等瞋，而來見謝？耶舍更語諸人言：世尊一時在王舍城，耆域菴羅園。時瓶沙王諸大臣共集王門，作如是議：沙門釋子應受畜金銀珠寶，及用販賣。時彼眾中有一大臣，名珠髻，語眾人言：勿作此議，沙門釋子不應受畜金銀珠寶，及用販賣。即以此事往白世尊：我之所說將無過謬？佛言：汝之所說正得其中。所以者何？我常說此，沙門釋子不應受畜金銀珠寶，及用販賣。復白佛言：唯願世尊遣告眾人，令知非謬。佛言：大善。又告珠髻：譬如日月，為煙、雲、塵、阿修羅四曀所蔽，不明不淨。沙門、婆羅門有四種曀，亦復如是：或不斷愛欲，行於婬法；或耽酒食，不能除斷；或專作邪命，以自給活；或受畜金銀珠寶，及用販賣。若人以五欲為淨，是人則以受畜金銀珠寶及用販賣為淨。若人以受畜金銀珠寶及用販賣為淨，是人則以五欲為淨。若人依我出家，受具足戒，而以受畜金銀珠寶及用販賣為淨者，當知是人必定不信我之法律。我雖常說須車求車，須人求人，隨所須物，皆聽求之，而終不得受畜金銀珠寶，及用販賣。耶舍說此已又言：我先說是法非法，是律非律，是佛教非佛教，是佛所說非佛所說？諸優婆塞言：我等於此語中，無不信樂。今毗舍離唯有大德是沙門釋子，願受我等盡壽住此四事供養。耶舍謝諸優婆塞已，與僧使比丘俱還僧坊。
跋耆比丘問僧使比丘言：耶舍比丘已謝諸優婆塞未？荅言：已謝，但諸白衣皆信其語，咸作是言：今毗舍離唯有大德。已請盡壽四事供養，於我等輩無復宜利。跋耆比丘復以耶舍前教諸比丘為置僧，犯波逸提，語言：汝當見罪悔過。耶舍荅言：我無罪可見，云何悔過？跋耆比丘便聚集，欲與作不見罪羯磨，於是耶舍便以神足飛往波旬國。
時波利邑有六十比丘，皆是阿練若、三衣、乞食、糞掃衣、常坐露地坐，具足三明六通，悉是阿難弟子，俱共飛來向毗舍離。耶舍見之，便置衣缽於虛空中，猶如著地，與彼比丘共相問訊，具說跋耆比丘十種非法，語言：大德，我等當共論比尼法，以滅斯事，勿使跋耆比丘破於正法。彼比丘莫逆於心，欲共同滅。復有三十波利邑比丘，德皆如上，亦是阿難弟子，在摩偷羅國。耶舍與六十比丘作是議言：得彼三十比丘，同我等者，必得如法滅彼惡事。議已，便共飛往彼比丘所，具如上說，彼亦莫逆，欲共同滅。復有波利邑三十比丘，德皆如上，亦是阿難弟子，在阿臘脾邑。耶舍復與九十人，作如上議，往到其所，具如上說，彼亦同心，欲共滅之。
時長老三浮陁在阿哹山上。耶舍復共百二十人，作如上議，往到其所，具如上說，彼亦同心，欲共滅之。時長老離婆多在拘舍彌城，得慈心三昧，有大眷屬。耶舍復與百二十一人，亦如上議往到其所，具如上說，彼亦同心，欲共滅之。
時跋耆諸比丘聞耶舍往拘舍彌離婆多所，便載滿船沙門衣缽諸所須物，亦欲往彼行貨求助。其船中伴有一持律比丘，名沙蘭，竊獨思惟：跋耆比丘為如法不？即依諸經律，察其所為為不如法。時空中神三反唱言：如是，如是。跋耆比丘所行非法，如汝所見。
跋耆諸比丘到拘舍彌，皆共上岸，到長老離婆多所，白言：我等多載沙門所須之物，來奉大德，願為納受。荅言：我衣缽具足，不復須之。又白言：若不多須，願受少許。荅言：我衣缽已備，不得為汝虧法有受。
離婆多有一弟子，名曰達磨，常侍左右。跋耆諸比丘便往其所，語言：我有沙門所須之物，若有短乏，便可取之。荅言：我皆自有，無所乏少。跋耆諸比丘復言：佛在世時，人來施佛，佛不受者，以施阿難，阿難皆受。阿難既受，則是佛受。達磨聞之，為受一物，受已問言：汝等何意強施我物？荅言：欲汝為我白汝和尚，以力見助，不令耶舍壞我法律。達磨便為往和尚所白言：和尚可助跋耆比丘。荅言：行非法人，我所不助。達磨復白：願更籌量。荅言：汝今勸我助非法人，非我弟子，從今勿復在我左右，我亦不復共汝語言。達磨愧懼，出到跋耆諸比丘所，彼皆問言：汝和尚有助我意不？荅言：無有，徒令我今為汝受責，得不共語擯。跋耆諸比丘問言：汝今幾歲？荅言：二十歲。便言：汝年德如此，何忍作此不共語擯？於是長老離婆多作是念：我若於此滅彼事者，彼造事人必更發起，今當共往，就彼滅之。念已，便與大眾俱，之毗舍離城。
彼城先有比丘，名一切去，於閻浮提沙門釋子中，最為上座，得阿羅漢，三明六通，亦是阿難最大弟子。耶舍於僧坊外語離婆多：可往上座房，敷臥具宿，并具白上事。我晨朝亦當問訊上座。眾人既入僧房，彼上座為辦浴具，設過中漿。離婆多獨往上座房中，敷臥具宿。離婆多夜作是念：此一切去羸老上座，猶尚剋厲，竟夜坐禪，我今何宜而得安寢？一切去亦作是念：此客比丘行路疲極，復兼洗浴，猶尚竟夜坐禪行道，我今云何而得安臥？二人相推，遂竟夜坐禪，至後夜時，一切去問離婆多言：汝今夜多遊何定？荅言：我性多慈，今夜多遊此定。一切去言：此是麤定。又問：汝是阿羅漢非？荅言：是。離婆多次問一切去言：上座今夜多遊何定？荅言：我性好空觀，今夜多遊此定。離婆多言：此是大人所行。何以故？空三昧是大人法。又問：上座是阿羅漢不？荅言：是。
後夜竟已，耶舍比丘到房前彈指，上座開戶，即入問訊。問訊已，離婆多問一切去言：鹽薑合共宿淨不？荅言：此事應僧中問，若獨問我，恐非法人以我為私，不容我作論比尼數。於是離婆多即集僧，欲論比尼，而多亂語，便白僧言：今日欲共論比尼法，而多亂語，不得有斷，彼此眾應各求四人，僧為白二羯磨，差為斷事言。跋耆比丘先求四人，一名一切去，二名離婆多，三名不闍宗，四名修摩那。波利邑比丘，亦求四人，一名三浮陁，二名沙蘭，三名長髮，四名婆沙藍。
諸上座被僧差已，共作是議：何許地閑靜平曠，可共於中論比尼法？即遍觀察，唯毗羅耶女所施園好，離婆多即使弟子達磨往彼敷座：若上座至，汝便避去。受敕即敷，諸上座至，次第而坐。於是離婆多問一切去上座言：鹽薑合共宿淨不？荅言：不淨。又問：在何處制？荅言：在王舍城。又問：因誰制？荅言：因一阿練若比丘。又問：犯何事？荅言：犯宿食波逸提。離婆多言：此是法，此是律，此是佛教，跋耆比丘所行非法，非律，非佛教。今下一籌。離婆多復問：兩指抄食食淨不？上座問：云何名兩指抄食食淨？離婆多言：比丘足食已，更得食，以兩指抄食之。荅言：不淨。又問：在何處制？荅言：在王舍城。又問：因誰制？荅言：因跋難陁。又問：犯何事？荅言：犯不作殘食法食波逸提。離婆多言：此是法，乃至非佛教。今下第二籌。復坐食淨、越聚落食淨，亦如是下第三第四籌。離婆多復問：酥、油、蜜、石蜜、和酪淨不？上座問：云何名酥、油、蜜、石蜜、和酪淨？離婆多言：非時飲之。荅言：不淨。又問：在何處制？荅言：舍衛城。又問：因誰制？荅言：因迦留陁夷。又問：犯何事？荅言：犯非時食，波逸提。離婆多言：此是法，乃至非佛教。今下第五籌。離婆多復問：飲闍樓伽酒，淨不？上座問：云何名闍樓伽酒？離婆多言：釀酒未熟者。荅言：不淨。又問：在何處制？荅言：在拘舍彌。又問：因誰制？荅言：因沙竭陁。又問：犯何事？荅言：飲酒，波逸提。離婆多言：此是法，乃至非佛教。今下第六籌。離婆多復問：作坐具隨大小淨不？荅言：不淨。又問：在何處制？荅言：舍衛城。又問：因誰制？荅言：因迦留陁夷。又問：犯何事？荅言：犯波逸提。離婆多言：此是法，乃至非佛教。今下第七籌。離婆多復問：習先所習淨不？上座問：云何名習先所習？離婆多言：習白衣時所作。上座言：或有可習或不可習。離婆多言：此是法，乃至非佛教。今下第八籌。離婆多復問：求聽淨不？上座問：云何為求聽？離婆多言：別作羯磨，然後來求餘人聽。荅言：不淨。又問：何處制？荅言：在瞻婆國。又問：因誰制？荅言：因六群比丘。又問：犯何事？荅言：隨羯磨事。離婆多言：此是法，乃至非佛教。今下第九籌。離婆多復問：受畜金、銀及錢淨不？荅言：不淨。又問：在何處制？荅言：在王舍城。又問：因誰制？荅言：因難陁、跋難陁。又問：犯何事？荅言：犯受畜金銀及錢尼薩耆波逸提。離婆多言：此是法，乃至非佛教。今下第十籌。
問竟共還，更都集僧，離婆多於大眾中，更一一如上問一切去，下一籌乃至第十籌。於是離婆多唱言：我等已論比尼法竟。若佛所不制，不應妄制，若已制，不得有違，如佛所教，應謹學之。
爾時，論比尼法眾，第一上座名一切去，百三十六臘，第二上座名離婆多，百二十臘，第三上座名三浮陁，第四上座名耶舍，皆百一十臘，合有七百阿羅漢，不多不少，是故名七百集法。
罽賓律師佛陁什，彌沙塞部僧也。以大宋景平元年秋七月，達于揚州，冬十一月，晉侍中琅瑘王練，比丘釋慧嚴、竺道生，請令出焉。佛陁什謹執梵文，于填沙門智勝為譯，至明年十二月都訖。考正理歸，文存簡備，雖不窮原，庶無大過。願以塵露，崇廣山海，貽于萬代同舟云爾。